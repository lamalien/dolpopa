@
༄༅། །དབང་གི་ཆོ་ག་ཡེ་ཤེས་རྒྱ་མཚོ་ཞེས་བྱ་བ་བཞུགས་སོ། །༄༅། །རྒྱ་གར་སྐད་དུ། སེ་ཀ་བི་དྷཱི་ཛྙཱ་ན་ས་མུ་དྲ་ནཱ་མཿ བོད་སྐད་དུ། དབང་གི་ཆོ་ག་ཡེ་ཤེས་རྒྱ་མཚོ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །གང་གི་སྐུ་ནི་ཀུན་འགྲོ་མི་ཟད་གཞོམ་དུ་མེད་ཅིང་ངེས་པ་ཉིད་ཀྱང་མ་མཆིས་ལ། ། གསུང་གི་དབྱངས་ཀྱང་ཉི་ཚེ་མ་ལགས་སྒྲ་བརྙན་ལྟ་བུར་འགྲོ་ཀུན་སྐད་ཀྱིས་ལམ་རབ་སྟོན། །ཐུགས་ནི་བདེ་བ་དམ་པས་གང་བའི་ཡེ་ཤེས་ཉིད་གྱུར་འཕྲིན་ལས་ཉིད་ཀྱང་དཔག་ཡས་ལ། །རྨད་བྱུང་ཡོན་ཏན་མཐའ་ཡས་གཏེར་མངའ་ཀུན་མཁྱེན་སྟོན་པ་གཅིག་པུ་དེ་ལ་རབ་བཏུད་ནས། །དེ་ཉིད་གྱི་ནི་མཆོག་གི་ཐུགས་རྗེས་བསྡུས་རྒྱུད་རྣམས་སུ་ངེས་པར་སྦས་ཤིང་དཀྲུགས་གྱུར་ཀྱང༌། །དཔལ་ལྡན་རྩ་བའི་རྒྱུད་ཆེན་རྣམས་ལས་ཡང་དག་ཇི་བཞིན་གསལ་བར་གསུངས་གང་ས་བཅུ་པའི། །དབང་ཕྱུག་རྣམས་ཀྱིས་ངེས་པར་མཛད་པའི་དབང་དོན་མ་ནོར་བྱིས་པ་འཇུག་དང་གོང་མ་དང༌། །གོང་མའི་གོང་མ་འཇིག་རྟེན་འཇིག་རྟེན་འདས་པའི་དབང་གིས་རབ་ཏུ་ཕྱེ་བ་དེ་འདིར་བསྡུ། །ཆོས་ཚུལ་རྒྱ་མཚོ་འདི་ལ་ལེགས་ཞུགས་ན། །སྤོབས་པ་རྒྱ་མཚོ་ངེས་པར་སྐྱེ་འགྱུར་བས། །ཡོན་ཏན་རྒྱ་མཚོ་དོན་གཉེར་ཤེས་ལྡན་དག །ཡེ་ཤེས་རྒྱ་མཚོ་འདི་ལ་དགྱེས་པར་མཛོད། །དེ་ལ་འདིར་བདག་ཅག་གི་སྟོན་པ་བཅོམ་ལྡན་འདས་དེའི་བསྟན་པའི་སྙིང་པོའི་སྙིང་པོ་ནི་རྡོ་རྗེའི་ཐེག་པ་སྟེ། དེར་ཀུན་རྫོབ་དང་དོན་དམ་པའི་བདེན་པས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་དོན་དང༌། བསོད་ནམས་དང་ཡེ་ཤེས་ཀྱི་ཚོགས་ཀྱི་དོན་དུ། དྲང་བ་དང་ངེས་པའི་དོན་གྱིས་བསྐྱེད་པ་དང་རྫོགས་པའི་རིམ་པ་གསུངས་ལ། དེ་ཡང་དབང་བསྐུར་བ་སྔོན་དུ་འགྲོ་བ་ཅན་ཡིན་པས་ན་དེ་བརྗོད་པར་བྱའོ། །
@
དེ་ལ་སྡོམ་ནི། སློབ་དཔོན་སློབ་མ་ཡོངས་བརྟགས་གསོལ་གདབ་མཆོད། །དུས་དང་ས་སོགས་བརྟགས་ནས་ཆོ་ག་བརྩམ། །ས་དང་གསོལ་གདབ་བུམ་པ་ཐིག་སྐུད་ཚོན། །རྡོ་རྗེ་རྡོ་རྗེ་དྲིལ་བུ་སློབ་མ་དང༌། །མལ་སྟན་ལྷག་པར་གནས་རྣམས་སྟ་གོན་ཏེ། །ཐིག་གདབ་ཚོན་དགྱེ་སྦྱིན་སྲེག་བུམ་པ་དགོད། །སྔོན་དུ་འགྲོ་བས་དཀྱིལ་འཁོར་རབ་གནས་མཆོད། ། དཀྱིལ་འཁོར་ཆེན་པོར་སློབ་མ་གཞུག་པ་རྣམས། །དབང་གི་སྔོན་དུ་འགྲོ་བའི་ཆོ་ག་ཡིན། ། ཆུ་དང་ཅོད་པན་དེ་བཞིན་དར་དཔྱངས་དང༌། །རྡོ་རྗེ་དྲིལ་བུ་བརྟུལ་ཞུགས་མིང་གི་དབང༌། ། རྗེས་གནང་དབང་སྟེ་རྣམ་བདུན་བསོད་ནམས་རྒྱུར། །སློབ་མ་འབྲིང་པོ་རྣམས་ལ་མཁས་པས་སྦྱིན། །མཆོག་གྱུར་ལ་ནི་བུམ་པ་གསང་བ་དང༌། །ཤེས་རབ་ཡེ་ཤེས་ཚུལ་ཁྲིམས་ཚོགས་ཀྱི་རྒྱུར། །དེ་ནས་བཞི་པ་དོན་དམ་ཕྱག་རྒྱ་ཆེ། །ཡེ་ཤེས་ཚོགས་ཀྱི་དོན་དུ་སྦྱིན་པར་བྱ། །འདི་དག་གིས་ནི་དངོས་གཞིའི་ཆོ་ག་བསྡུས། །དབུལ་བའི་ངེས་པ་གཤེགས་གསོལ་རིམ་པ་དང༌། །བསྙེན་བཀུར་རིམ་པ་དཔའ་བོའི་སྟོན་མོ་ཡི། །ངེས་པ་དག་སྟེ་རྗེས་ཀྱི་ཆོ་གའོ། །ཀུན་སྤངས་ལ་ནི་མཐའ་དག་ཚིག་གིས་སྦྱིན། །སྲིད་གསུམ་མ་ལུས་སྙིང་རྗེའི་དབང་གིས་བསྡུ། །སློབ་དཔོན་ལ་ནི་བདག་པོ་བདག་པོ་ཆེ། །ཞེས་པའོ། ། དེ་ལ་ཤེས་ལྡན་རྣམས་ཀྱི་འདོད་པའི་དངོས་གྲུབ་ནི་བླ་མ་ལ་རག་ལས་པའི་ཕྱིར་བྱང་ཆུབ་དོན་དུ་གཉེར་བ་རྣམས་ཀྱིས་དང་པོར་བླ་མ་ཡོངས་སུ་བརྟག་པར་བྱ་སྟེ། དཔལ་དོན་དམ་པའི་བསྙེན་པ་ལས། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འབྲང་བར། ། མ་ལུས་རྡོ་རྗེ་ཐེག་པར་ཐམས་ཅད་མཁྱེན་པས་གསུངས། །དེ་ཕྱིར་སློབ་མ་རྣམས་ཀྱིས་བླ་མ་གསེར་བཞིན་དུ། །ཡོངས་སུ་བརྟགས་ན་སྡིག་པ་ཅུང་ཟད་ཡོད་མ་ཡིན། །ཞེས་གསུངས་ཤིང༌། དཔལ་ལྡན་དྲི་མ་མེད་པའི་འོད་ལས་ཀྱང༌། འདིར་སྔགས་ཀྱི་ཚུལ་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འདོད་པའི་སློབ་མ་རྣམས་ཀྱིས་དང་པོར་བླ་མ་བསྟེན་པར་བྱ་སྟེ། དེ་ཡང་རྡོ་རྗེ་སློབ་དཔོན་ཡོངས་སུ་བརྟག་པ་གསུངས་པའི་ཚོགས་ཡང་དག་པར་ཡོངས་སུ་བརྟགས་ནས་སོ། །རྣམ་པ་གཞན་དུ་ཡོངས་སུ་བརྟག་པའི་མཚན་ཉིད་དང་བྲལ་བའི་བླ་མ་བསྟེན་པས་སློབ་མ་རྣམས་ཀྱི་
@
ཆོས་ཕྱིན་ཅི་ལོག་ཏུ་འགྱུར་ཏེ། ཆོས་ཕྱིན་ཅི་ལོག་པས་དམྱལ་བར་འགྲོ་བར་འགྱུར་རོ། །ཞེས་པ་ལ་སོགས་པ་རྒྱ་ཆེར་གསུངས་པའི་ཕྱིར་རོ། །དེ་ལྟར་ཡོངས་སུ་བརྟགས་ནས་ཀྱང་བླ་མ་དམ་པ་མཚན་ཉིད་དང་ལྡན་པ་བསྟེན་པར་བྱ་སྟེ། རྩ་བའི་རྒྱུད་ལས། བརྟན་ཞིང་དུལ་ལ་བློ་གྲོས་ལྡན། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་བཅོས་མཁས། །དེ་ཉིད་བཅུ་ནི་ཡོངས་ཤེས་ཤིང༌། །དཀྱིལ་འཁོར་འབྲི་བའི་ལས་ལ་མཁས། ། གསང་སྔགས་འཆད་བྱེད་སློབ་དཔོན་ཏེ། །དང་བའི་བདག་ཉིད་དབང་པོ་ཐུལ། །ཞེས་གསུངས་ལ། བསྡུས་པའི་རྒྱུད་ཀྱི་རྒྱལ་པོ་ལས་ཀྱང༌། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེའི་ཐེག་ལ་ལྷག་པར་གནས། །དེ་ཉིད་བསྒོམས་ཤིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། །སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། །བདུད་རྣམས་ལ་ནི་རྡོ་རྗེའི་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། །ཞེས་པ་དང༌། སངས་རྒྱས་ཞལ་འདི་གང་གི་སྙིང་དང་ཁ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། །ཞེས་པ་དང༌། དེ་ཉིད་ཀྱི་འགྲེལ་པར། སངས་རྒྱས་ཞལ་ཏེ་ཡེ་ཤེས་ཞལ་འདི་སློབ་དཔོན་གང་གི་སྙིང་ལ་གནས་པ་ཞེས་པ་བསྒོམས་པ་སྟེ། རང་གི་ཉམས་སུ་མྱོང་བ་དང་སློབ་མ་རྣམས་ལ་བསྟན་པའི་སླད་དུ་དུས་ཐམས་ཅད་དུ་ཁ་ལ་གནས་པར་གྱུར་པ་དེ་ནི་དཔལ་ལྡན་བླ་མ་སྟེ་རྡོ་རྗེ་འཛིན་པའོ། །ཞེས་པའི་དོན་ཏོ། ། གཞན་དབང་པོ་གཉིས་ཀྱི་བདེ་བ་རྟོགས་པར་བྱེད་པ་པོ་རྣམས་ནི་ཡིན་ནོ། །ཞེས་གསུངས་ཤིང༌། དཔལ་དོན་དམ་པའི་བསྙེན་པ་ལས་ཀྱང༌། འཁོར་བ་དང་ནི་མྱ་ངན་འདས་པའི་དངོས་ཉམས་པ། །ཤེས་རབ་ངེས་ཞུགས་སྙིང་རྗེ་ལ་སོགས་ཐ་མི་དད། །དབང་པོ་ཕྲལ་ཞིང་རྟོགས་པ་བརྟག་ས་རུ་ནི་དཀའ། །གཉིས་སུ་མེད་ཅིང་ཀུན་འགྲོ་ངེས་པར་ཞི་བ་ཉིད། ། དེ་ཡང་དང་པོའི་སངས་རྒྱས་རྡོ་རྗེ་སེམས་དཔའ་དཔལ། །དེ་ཉིད་འཇིག་རྟེན་མགོན་དང་དཔལ་ལྡན་འཇམ་པའི་དབྱངས། །དེ་ནི་ཐུགས་ཀྱི་རྡོ་རྗེ་རྡོ་རྗེ་མཁའ་འགྲོ་དཔལ། །དེ་ནི་
@
མི་འགྱུར་འགྱུར་མེད་རྣལ་འབྱོར་གྱིས་ནི་བགྲོད། །དེ་ནི་དབང་ཕྱུག་དག་དང་ཁྱབ་འཇུག་མེས་པོ་སྟེ། །བདུད་ལ་སོགས་འཇོམས་བདེ་བར་གཤེགས་པ་རྒྱལ་དབང་པོ། །གྲགས་པ་དེ་ནི་ཐུབ་པ་ཤཱཀྱ་སེང་གེ་དཔལ། །དེ་ནི་སངས་རྒྱས་ཐམས་ཅད་དཔལ་ལྡན་དུས་འཁོར་ལོ། ། སྤྲུལ་པ་འདི་ལྟར་ཞི་བ་དེ་ནི་བླ་མ་དཔལ། །རབ་ཏུ་སྦས་པའི་སངས་རྒྱས་བདེ་སྟེར་ས་གཞི་ལ། །བདུད་ཀྱི་དགྲ་གཅིག་སྐྱེ་འགྲོ་ཡི་ནི་རྩ་ལག་གཅིག །བླ་མ་དམ་པ་བསྟེན་པ་རྣམས་ལ་ཡིད་བཞིན་ནོར། །སྲིད་པའི་བསམ་གཏན་ཆགས་ཉམས་སྒོམ་པ་པོ། །ཆགས་ཆེན་འདོད་ཆགས་ཆེན་པོ་ལ་ནི་སེམས་བཅིངས་པ། །དབང་པོའི་བདེ་བ་གཉིས་སྦྱོར་བརྟུལ་ཞུགས་ཆེན་པོ་ཅན། །ཕྱག་རྒྱ་དག་ལ་སྦྱར་ཡང་ཆགས་པ་ཉམས་མི་མངའ། །རྣལ་འབྱོར་གྱིས་ནི་ཉི་ཟླ་དག་གི་ལམ་རབ་ཉམས། །ཤེས་རབ་མེ་ལ་རྣལ་འབྱོར་སྟོབས་ཀྱིས་རབ་ཏུ་ཞུགས། ། དཔག་མེད་བདེ་བའི་བདུད་རྩི་ཉིད་ལ་ཆགས་པ་སྟེ། །སྡིག་འཕྲོག་རྡོ་རྗེ་འཛིན་པ་དེ་ནི་བླ་མ་དཔལ། །བུམ་བཟང་དག་ནི་རྣམ་པར་སྤངས་ནས་ཚོལ་མི་བྱེད། །ཅེས་པ་ལ་སོགས་པ་དང༌། གང་ཞིག་སྲིད་པའི་སྐྱོན་འཇོམས་དཔལ་ལྡན་བླ་མ་དེ། །གང་ཞིག་སྙན་པའི་ངག་སྨྲ་དཔལ་ལྡན་བླ་མ་དེ། །གང་ཞིག་ལམ་བཟང་སྟོན་པ་དཔལ་ལྡན་བླ་མ་དེ། །གང་ཞིག་དམྱལ་བའི་མེ་འཇོམས་དཔལ་ལྡན་བླ་མ་དེ། །གང་ཞིག་སྲིད་པའི་ཕར་སྒྲོལ་དཔལ་ལྡན་བླ་མ་དེ། །གང་ཞིག་འགྲོ་བའི་གཉེན་གཅིག་དཔལ་ལྡན་བླ་མ་དེ། །གང་ཞིག་འགྲོ་བའི་མིག་གཅིག་དཔལ་ལྡན་བླ་མ་དེ། །གང་ཞིག་འགྲོ་བའི་རྗེ་གཅིག་དཔལ་ལྡན་བླ་མ་དེ། ། གང་ཞིག་འགྲོ་བའི་ཟླ་གཅིག་དཔལ་ལྡན་བླ་མ་དེ། །གང་ཞིག་འགྲོ་བའི་ཉི་གཅིག་དཔལ་ལྡན་བླ་མ་དེ། །གང་ཞིག་བདེ་གཤེགས་རྗེས་རིགས་དཔལ་ལྡན་བླ་མ་དེ། །གང་ཞིག་མི་ཟད་ལམ་སྟོན་དཔལ་ལྡན་བླ་མ་དེ། །གང་ཞིག་མགྲིན་པར་ཐོས་འཛིན་དཔལ་ལྡན་བླ་མ་དེ། ། གང་ཞིག་མི་འགྱུར་དབྱུག་འཛིན་དཔལ་ལྡན་བླ་མ་དེ། །ཞེས་པ་ལ་སོགས་པ་དང༌། གང་ཞིག་བདུད་རྩིའི་བཏུང་ཆགས་དཔལ་ལྡན་བླ་མ་དེ། །གང་ཞིག་དམ་ཚིག་ལ་ཞུགས་དཔལ་ལྡན་བླ་མ་དེ། །གང་ཞིག་ལུས་བསྲུང་འདོད་པ་དཔལ་ལྡན་བླ་མ་དེ། །གང་ཞིག་རླུང་གི་ཕྲེང་ལྡན་དཔལ་ལྡན་
@
བླ་མ་དེ། །གང་ཞིག་རྒྱལ་བའི་ཤིང་དྲུང་དཔལ་ལྡན་བླ་མ་དེ། །གང་ཞིག་བརྟུལ་ཞུགས་སྣོད་འཛིན་དཔལ་ལྡན་བླ་མ་དེ། །གང་ཞིག་བདེ་བའི་ཁྲོད་ཅན་དཔལ་ལྡན་བླ་མ་དེ། །གང་ཞིག་མི་ཟད་དུས་ཟ་དཔལ་ལྡན་བླ་མ་དེ། །གང་ཞིག་ནམ་མཁའི་ནགས་ཞུགས་དཔལ་ལྡན་བླ་མ་དེ། །གང་ཞིག་ནམ་མཁའི་ཕུག་ཞུགས་དཔལ་ལྡན་བླ་མ་དེ། ། གང་ཞིག་སེམས་ཅན་མཉམ་ཐུགས་དཔལ་ལྡན་བླ་མ་དེ། །འཇིགས་མེད་དག་གསུམ་སྟེར་བ་དཔལ་ལྡན་བླ་མ་དེ། །དཔལ་ལྡན་བླ་མ་དེ་ནི་ཅི་ཕྱིར་བསྟེན་མི་བྱ། །དཔལ་ལྡན་བླ་མ་དེ་ནི་ཅི་ཕྱིར་ཚིམ་མི་བྱ། །དཔལ་ལྡན་བླ་མ་དེ་ནི་ཅི་ཕྱིར་མཆོད་མི་བྱ། །དཔལ་ལྡན་བླ་མ་དེ་ལ་ཅི་ཕྱིར་ཕྱག་མི་བྱ། ། ཞེས་པ་ལ་སོགས་པ་བླ་མ་དམ་པ་བསྟེན་པའི་འཐད་པ་རྒྱ་ཆེར་གསུངས་སོ། །གུས་པས་མཉེས་པར་བྱ་བ་ཡང་གསུངས་ཏེ། དེ་ཉིད་ལས། མལ་སྟན་བཞོན་པ་བྲན་ཁོལ་ཞོ་ཤས་འཚོ་རྣམས་དང༌། །ཡན་ལག་བཟང་པོ་ནུ་མས་མཛེས་པ་རྣམས་དང་ནི། ། ཆུང་མ་སྙིང་སྡུག་བུ་དང་རྩ་ལག་བཅས་པ་དང༌། །མ་ལུས་པ་ཡིས་ཀྱང་ནི་བདེ་བ་རབ་སྟེར་ལའོ། །སཱ་ལུའི་ཟན་དང་ཤ་དང་དྲི་ཞིམ་མར་དག་དང༌། །བཟའ་བ་བཅའ་བ་སྨིན་པ་ཡིད་འོང་མང་པོ་དང༌། །ཏཱམ་བཱུ་ལ་དང་ག་པུར་ཁ་བཤལ་བཟང་པོ་དང༌། །གླ་རྩི་ལ་སོགས་པ་ཡིས་བཏུང་མང་དག་ལའོ། །རབ་ཏུ་འཕྱང་བའི་དོ་ཤལ་ནོར་བུ་རྣ་ཆ་དང༌། །སྐ་རགས་དང་བཅས་རྐང་གདུབ་ཨཾ་འགའ་རེག་དང་ནི། །ཅོད་པན་དང་བཅས་དཔུང་རྒྱན་སྐེ་ནོར་བཟང་སོགས་དང༌། །སྣ་ཚོགས་ན་བཟའ་ཡིས་ནི་སྡུག་བསྔལ་མང་འཇོམས་ལའོ། །བྱུག་པ་དག་ནི་གུར་གུམ་ཙན་དན་ལ་སོགས་དང༌། །ཨ་ཀ་རུ་ནག་སི་ཧླ་ལ་སོགས་སྤོས་དང་ནི། །ཙམ་པ་ཀ་མཆོག་ལ་སོགས་དྲི་ཞིམ་མེ་ཏོག་དང༌། །རིན་ཆེན་མར་མེས་ལམ་ནི་མ་ཉམས་པ་ལའོ། ། ཞེས་པ་ལ་སོགས་པ་གསུངས་ཤིང༌། བསྡུས་པའི་རྒྱུད་ལས་ཀྱང༌། གང་ཞིག་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། །དེ་ལ་གནོད་པ་བྱས་པས་སྲོག་ཆགས་རྣམས་ནི་ངེས་པར་དམྱལ་བར་འགྱུར་ཏེ་འདི་ལ་ངོ་མཚར་མེད། །དེ་མཉེས་པ་ཡིས་བདག་ནི་མགུ་སྟེ་དེ་ལ་ཁྲོ་བའི་
@
མེ་ཡིས་ཁྲོས་པ་ཞེས་པ་ཆེན་པོའོ། །དེ་ཉིད་སེམས་ཅན་རྣམས་ལ་ཐར་པ་བདེ་མཉམ་འབྲས་སྟེར་བུ་རྣམས་དག་གིས་བཀུར་འོས་མཆོད་འོས་སོ། །སྡིག་ཅན་གང་ཡིན་གང་ཞིག་དཔལ་ལྡན་བླ་མའི་ཞབས་བཟང་པད་མོ་དག་ལ་དུས་གསུམ་ཕྱག་མི་བྱེད། །མི་ཤེས་གང་ཡིན་གང་ཞིག་རྣམ་མང་མེ་ཏོག་རྣམས་ཀྱིས་དུས་གསུམ་དུ་ནི་མཎྜལ་མི་བྱེད་པ། །མྱུར་དུ་མནར་མེད་འགྲོ་བ་གང་ཡིན་གང་ཞིག་བདེ་མཉམ་སྟེར་བྱེད་བླ་མ་སྐྱོ་བ་སྐྱེད་པ་པོ། །ཤེས་རབ་ཡེ་ཤེས་ཐོབ་པ་གང་ཡིན་མ་ཉམས་གང་ཞིག་མཆོག་གི་བླ་མའི་ཞབས་ནི་མི་སྤོང་བ། །ཉམས་པ་གང་ཡིན་གང་ཞིག་རྩ་གསུམ་དག་ལ་གནས་པའི་རླུང་ནི་མཐའ་ཡས་དུས་སུ་བསད་པའོ། །དཔའ་བོ་གང་ཡིན་གང་ཞིག་མཉམ་དང་མི་མཉམ་ལམ་ལ་སྲོག་དང་ཐུར་སེལ་རླུང་ནི་གསོད་བྱེད་པའོ། །སྦྱིན་བདག་གང་ཡིན་གང་ཞིག་དཔལ་ལྡན་བླ་མར་རང་ལུས་བུ་དང་ཆུང་མ་ལ་སོགས་ཐམས་ཅད་འབུལ། །མ་རབ་གང་ཡིན་གང་ཞིག་སླུ་བྱེད་རང་གི་སྙིང་གི་སྡིག་པས་དྲངས་པའི་སེམས་དང་གཡོ་སྒྱུ་ཅན། །ཞེས་གསུངས་ལ། དོན་དམ་པའི་བསྙེན་པ་ལས་ཀྱང༌། འཁོར་བའི་རྫོང་དག་ཏུ་ནི་འཁྱམ་པའི་རང་བཞིན་པའི། །ཇི་སྲིད་རང་གི་ལུས་ལ་མཆོད་པར་བྱེད་པ་བས། །མྱ་ངན་ལས་འདས་བདེ་བ་མ་ལུས་སྟེར་མཛད་པ། །དེ་སྲིད་དེ་ནི་བླ་མར་ཅི་ཡི་ཕྱིར་མི་བྱེད། ། རང་གིས་བསགས་པའི་ནོར་རྣམས་ཀུན་ཀྱང་བྱིན་ནས་ནི། །དམྱལ་བའི་མེ་སྟེར་བུད་མེད་ལེན་པར་བྱེད་པ་བས། །སངས་རྒྱས་ཡན་ལག་བཟང་མོས་འཁྱུད་པ་སྟེར་མཛད་པའི། །བླ་མ་ལ་ནི་ཇི་ཕྱིར་བཟང་མོ་དེ་མི་འབུལ། །སོ་བ་དང་ནི་ཡིད་དུ་འོང་བའི་ནོར་རྣམས་དང༌། ། ཡན་ལག་བཟང་མོ་དག་ནི་བསོད་ནམས་སྟོབས་ལས་འགྱུར། །སྡིག་པ་དག་གི་དབང་གིས་ཡུན་རིང་བསགས་པ་ནི། །རབ་ཏུ་འབད་དེ་བསྲུང་བར་བྱས་ཀྱང་ཉམས་པར་འགྱུར། །དེ་ཕྱིར་ཁྱད་པར་འཕགས་ཤིང་ཡིད་དུ་འོང་བ་ནི། །སྐྱེ་བ་དུ་མར་བདེ་བ་སྟེར་བར་བྱེད་པས་ན། །གང་ལ་ངེས་པར་ཕུལ་བས་རབ་ཏུ་རྒྱས་པར་འགྱུར་བ་ཡི། །ནོར་རྣམས་ཐམས་ཅད་བླ་མའི་ཞབས་ལ་དབུལ་བར་བྱ། །བྱིན་པའི་ནོར་རྣམས་འབྲས་བུ་དག་ཏུ་འགྱུར་བ་ནི། ། ཤིན་ཏུ་རྣམ་དག་ས་ལ་ས་བོན་བཏབ་པ་བཞིན། །དེ་
@
རྣམས་རབ་ཏུ་མ་བྱིན་འབྲས་བུ་མེད་པ་ནི། །དཔེར་ན་ས་བཟང་དག་ལ་ས་བོན་མ་བཏབ་བཞིན། །ས་བོན་མ་བཏབ་ཞིང་ལ་འབྲས་བུའི་ཆེད་དུ་ནི། །རྨོངས་པ་ཤིན་ཏུ་ཉོན་མོངས་པར་ནི་བྱེད་པ་ལྟར། །བླ་མ་ལ་ནི་ནོར་མ་ཕུལ་བ་དེ་བཞིན་དུ། །འཛིན་པར་འདོད་པ་དག་ནི་ས་ལ་འཁྱམ་པར་བྱེད། །ནོར་ལ་འདོད་ཅིང་བརྐམ་པས་ཞིང་གི་ལས་དང་ནི། །བསྟེན་པ་ཚོང་དང་རིག་པ་དག་ནི་འཛིན་པར་བྱེད། །དེ་ལྟ་ན་ཡང་བཀྲེན་པ་དུས་ནི་དུ་མ་རུ། །མྱུར་བ་དག་ཏུ་འོངས་ནས་སྡིག་ཅན་ལ་ནི་གནས། །ཉོན་མོངས་མ་གཏོགས་འབྲུ་དང་གསེར་དང་ཆུང་མ་དང༌། །བསོད་ནམས་མང་བྱེད་པ་ལ་བསམ་མི་ཁྱབ་པར་འགྱུར། །གྲུབ་པ་ཉིད་དང་དབང་པོ་དྲང་སྲོང་མཆོག་རྣམས་དང༌། །དགྲ་མེད་རྒྱལ་སྲིད་བདེ་བ་སྟེར་བ་ས་ལའོ། །ཁམས་གསུམ་དག་ན་གང་གང་དགེ་བ་ཅུང་ཟད་ནི། །མ་ལུས་དེ་ནི་བླ་མ་དགྱེས་པའི་སྟོབས་ཀྱིས་སོ། །བཀྲེན་དང་ནད་དང་དམྱལ་བའི་མི་ཡི་སྡུག་བསྔལ་ནི། །ཁྱད་འཕགས་དེ་ནི་མི་དགྱེས་པ་ལས་བྱུང་བ་ཡིན། ། བླ་མའི་དྲིན་གྱིས་འདོད་པའི་དངོས་གྲུབ་འགྱུར་བར་ནི། །དེ་བཞིན་གཤེགས་པ་རྣམས་ཀྱིས་བླ་མེད་རྒྱུད་ལས་གསུངས། །དེ་ནི་མ་དགྱེས་པ་ལས་དམྱལ་བར་འཇུག་པའི་ཚེ། །ཚིག་འདི་ཉིད་ནི་དེ་དང་དེ་ཡི་རྒྱུད་ལ་གནས། །ཡོན་ཏན་དམ་པས་གང་བའི་བླ་མའི་ཐུགས་ཤེས་ནས། །འཁོར་བའི་རྒྱུ་རུ་གང་རྣམས་ཀྱིས་ནི་འདོར་བར་བྱེད། །གྲངས་མེད་བསྐལ་པར་བདེ་བ་ཉམས་པ་དེ་རྣམས་ནི། །རྡོ་རྗེ་མེ་ཡིས་སྨིན་པའི་དམྱལ་བ་དག་ཏུ་འཚེད། །བླ་མ་དམ་པ་སླུ་བར་བྱེད་དང་སྡིག་སོགས་གང༌། །སློབ་མ་འབའ་ཞིག་རྣམས་ནི་དེ་རུ་མི་འཚེད་ཀྱི། །དེ་བཞིན་བླ་མ་ཡང་ནི་ཞེན་པའྀ་དབང་གིས་ཉམས། །ཆགས་པ་ལ་སོགས་འབར་བའི་མེ་ལ་རབ་ཏུ་འཇུག། བླ་མ་དང་ནི་སློབ་མ་ངེས་པར་རྣམ་ཉམས་དག །རང་རང་སྡུག་བསྔལ་འདི་ནི་གཉི་གའི་ཐུན་མོང་ངོ༌། །དེ་བས་བླ་མ་སློབ་མ་འདི་རུ་ཉམས་པ་ནི། ། རང་གི་བློ་ཡིས་རིང་དུ་ཡོངས་སུ་སྤང་པར་བྱ། །ཞེས་པ་ལ་སོགས་པ་རྒྱ་ཆེར་གསུངས་ལ། འགྲེལ་པ་དྲི་མ་མེད་པའི་འོད་ལས་ཀྱང༌། དེའི་ཕྱིར་རྣམ་པ་ཀུན་ཏུ་ཡོངས་སུ་བརྟགས་ནས་སྐྱོན་དང་བྲལ་བའི་བླ་མ་བསྟེན་པར་བྱ་ཞིང་སྐྱོན་དང་ལྡན་པ་སྤང་
@
བར་བྱའོ། །ཞེས་གསུངས་ཏེ། བླ་མ་དམ་པ་བསྟེན་པའི་ངེས་པ་མདོར་བསྡུས་པའོ། །གདུག་པོའི་སློབ་དཔོན་སྤང་བ་ཡང་གསུངས་ཏེ། བསྡུས་པའི་རྒྱུད་ཀྱི་རྒྱལ་པོ་ལས། ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་བརྐམ་ཞིང་ཐོས་པ་དག་ཀྱང་མེད། །སློབ་མ་རྣམས་ནི་སླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། །ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། །དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། །ཞེས་པ་དང༌། དགྱེས་པ་རྡོ་རྗེ་བསྡུས་པའི་རྒྱུད་ཀྱི་འགྲེལ་པར་ཡང༌། གཉེན་བྱེད་ཚོང་པ་དམངས་རིགས་དང༌། །གང་ཞིག་གང་གི་ལས་འདོད་དང༌། །རྨོངས་པ་དམ་པའི་ཆོས་འཚོང་བྱེད། །ལོངས་སྤྱོད་མིན་ལ་སྤྱོད་བྱེད་པ། །སློབ་མ་རྣམས་ལ་བདུད་ཀྱི་རིགས། །བླ་མ་དེ་རྣམས་འབྱུང་བར་འགྱུར། ། རྣལ་འབྱོར་སྤྱོད་པའི་སྐྱོན་གྱིས་འདི། །རང་གི་སྐྱོན་བྱས་སྦ་བར་བྱེད། །སྐྱོན་རྣམས་ཡོངས་སུ་འདོར་བར་ནི། །བྱ་ཕྱིར་ངེས་པར་བསྟེན་པར་བྱེད། །ཅེས་པ་དང༌། སྙིང་རྗེ་མེད་ཅིང་ཁྲོ་ལ་གདུག །ཁེངས་ཤིང་ཆགས་ཅན་མ་བསྡམས་དང༌། །སྤྱོམས་དང་ལྡན་ན་བློ་ལྡན་གྱི། ། སློབ་མས་བླ་མར་མི་བྱའོ། །ཚིག་འདི་སློབ་མ་རྣམས་ལ་ནི། །རྟག་ཏུ་སྟོན་པར་མི་བྱེད་དོ། ། སྙིང་རྗེ་མེད་ནི་ཞིང་ལས་བྱེད། །ཁྲོ་ཅན་ཚིག་གིས་འཇོམས་པར་བྱེད། །གདུག་ནི་དགེ་སློང་ལ་སྡང་བྱེད། །ཁེངས་པ་ཤེས་པ་ངན་པས་དྲེགས། །ཆགས་ཅན་ལོངས་སྤྱོད་མིན་པ་འདོད། ། ཤིན་ཏུ་ཆང་གིས་མ་བསྡམས་པའོ། །ཡོན་ཏན་ཅན་ལ་སྐྱོན་སྟེར་བ། །འདི་ནི་སྤྱོམས་པར་བརྗོད་པར་བྱ། །ཞེས་གསུངས་ཤིང༌། དོན་དམ་པའི་བསྙེན་པ་ལས་ཀྱང༌། འདོད་པས་ཕལ་ལ་ཞེན་པ་དཔལ་ལྡན་བླ་མ་མིན། །ལེགས་འོངས་ནོར་ལ་ཆགས་པ་དཔལ་ལྡན་བླ་མ་མིན། ། སྐྱེས་བུ་མཁས་ལ་སྨོད་བྱེད་དཔལ་ལྡན་བླ་མ་མིན། །སེམས་ཅན་སྙིང་བརྩེ་རྣམས་སྤངས་ དཔལ་ལྡན་བླ་མ་མིན། །དགེ་འདུན་དཀོར་ལ་སྤྱོད་པ་དཔལ་ལྡན་བླ་མ་མིན། །ནོར་མེད་སློབ་མ་འདོར་བ་དཔལ་ལྡན་བླ་མ་མིན། །སྒོམ་ཟིན་ལས་རྣམས་སྟེར་བ་དཔལ་ལྡན་བླ་མ་མིན། །བུ་བཟང་
@
ཁ་སྡོམ་བྱེད་པ་དཔལ་ལྡན་བླ་མ་མིན། །བུ་བཟང་དེ་ཉིད་སྦེད་པ་དཔལ་ལྡན་བླ་མ་མིན། །བུ་བཟང་སླུ་བར་འདོད་པ་དཔལ་ལྡན་བླ་མ་མིན། །བུ་བཟང་ཡུན་རིང་ཁྲོ་བ་དཔལ་ལྡན་བླ་མ་མིན། །བུ་བཟང་སྤོང་བར་འདོད་པ་དཔལ་ལྡན་བླ་མ་མིན། །ཡེ་ཤེས་དབང་གིས་ཁེངས་བཅས་དཔལ་ལྡན་བླ་མ་མིན། །རྫས་ཀྱི་དབང་གིས་རབ་དགའ་དཔལ་ལྡན་བླ་མ་མིན། །ཕྲན་ཚེགས་ཁྱིམ་དུ་བསྟི་འདོད་དཔལ་ལྡན་བླ་མ་མིན། །རྒྱལ་སྲིད་བདེ་ལ་རབ་ཞུགས་དཔལ་ལྡན་བླ་མ་མིན། །ཞེས་པ་ལ་སོགས་པ་དང༌། ཆང་གི་དབང་གིས་བག་མེད་དཔལ་ལྡན་བླ་མ་མིན། །སྲོག་ཆགས་རྣམས་ལ་སེམས་སྡང་དཔལ་ལྡན་བླ་མ་མིན། །བདེ་བའི་དབང་གིས་རབ་དགའ་དཔལ་ལྡན་བླ་མ་མིན། །སྡུག་བསྔལ་དབང་གིས་གདུང་བ་དཔལ་ལྡན་བླ་མ་མིན། །ཐར་པའི་ལམ་ལ་བག་མེད་དཔལ་ལྡན་བླ་མ་མིན། ། ལམ་ལས་ཉམས་པའི་སེམས་དེ་དཔལ་ལྡན་བླ་མ་མིན། །ཀུན་འགྲོ་ཆོས་རྣམས་ཉམས་པ་དཔལ་ལྡན་བླ་མ་མིན། །ཞེས་པ་ལ་སོགས་པ་རྒྱ་ཆེར་གསུངས་པས། དེ་ལྟར་བུའི་བླ་མ་སྤང་བར་བྱའོ། །ཅི་སྟེ་སྔར་བླ་མར་བྱས་ན་ཡང་ཚིག་སྙན་པ་དང༌། ནོར་ལ་སོགས་པས་མགུ་བར་བྱས་ནས་བློས་སྤང་བར་བྱའི་དེའི་རྗེས་སུ་འཇུག་པར་ནི་མི་བྱའོ། །འོ་ན་གལ་ཏེ་དུས་ཀྱི་དབང་གིས་སྐྱོན་དང་ཡོན་ཏན་འདྲེས་པར་གྱུར་ན་དེའི་ཚེ་ཇི་ལྟར་བྱ་ཞེ་ན། གང་ལ་ཡོན་ཏན་ལྷག་པར་གྱུར་པ་དེ་བཟུང་བར་བྱ་སྟེ། དོན་དམ་པའི་བསྙེན་པ་ལས། རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། །རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། ། གང་ཞིག་ཡོན་ཏན་ལྷག་པ་ཡང་ནི་ལེགས་སྤྱད་ནས། །བུ་རྣམས་ཀྱིས་ནི་དེ་ལ་བསྟེན་པར་འགྱུར་བའོ། །རྡོ་དང་ཤིང་གི་རང་བཞིན་སངས་རྒྱས་རྣམས་ཀྱིས་ནི། །སྐྱེ་བ་འབུམ་ཕྲག་གིས་ཀྱང་སངས་རྒྱས་མི་སྟེར་རོ། །སྐྱེ་བ་འདི་ཉིད་དུ་ཡང་གང་ཞིག་རྟག་པ་ནི། །བླ་མ་བསྟེན་པ་ཡིས་ནི་བདེ་བ་སྟེར་བར་མཛད། །སྤུན་དང་ཆུང་མ་སྙིང་སྡུག་གྲོགས་པོ་མགོན་པོ་དང༌། ། བླ་མ་དག་དང་མཚུངས་པའི་ཕ་མ་ཡོད་མ་ཡིན། །སྐྱེ་བ་འདི་ཉིད་དུ་ཡང་སྡུག་བསྔལ་འཇོམས་པ་ཡི། །གང་ཞིག་རྡོ་རྗེ་འཛིན་པའི་དཔལ་བཟང་སྟེར་བའོ། །ཤིན་ཏུ་རྣམ་པར་དག་པའི་བློ་ཡིས་བསྟེན་བྱ་ཡི། །ཇི་ལྟར་
@
ཕྱི་དུས་སྡུག་བསྔལ་སྟེར་བ་ཡིན་པར་རོ། །མ་དག་སེམས་ཀྱིས་བསྟེན་པས་སྡུག་བསྔལ་སྟེར་བ་སྟེ། །དཔེར་ན་རིམས་ནད་རྒྱས་པ་ལ་ནི་མར་གྱི་བཏུང་བཞིན་ནོ། །འདི་ལྟར་བདེ་བའི་དོན་དུ་བླ་མར་མ་བྱས་པས། །ཉམས་པའི་སེམས་ཀྱིས་སྡུག་བསྔལ་མང་དུ་སྟེར་བར་བྱེད། །ཤིང་ལ་རིང་དུ་ལྷུང་བའི་སྡུག་བསྔལ་མཆོག་མིན་པས། །འདོད་པའི་འབྲས་བུ་མངོན་དུ་བོར་བ་མཆོག་ཡིན་ནོ། །ལྟོས་འགྲོའི་དུས་ནི་མྱུར་དུ་ཁྱབ་པ་དག་དང་ནི། །གདོང་ལྔ་པ་ཡིས་ངེས་པར་གླང་པོ་ཆེ་དང་ནི། །ཁྲོ་བ་ཆེན་པོའི་གཤིན་རྗེའི་ཁ་ནི་མཆོག་ཡིན་གྱི། །གདུག་པའི་སློབ་མས་བླ་མ་ལ་ནི་བསྟེན་པ་ཡིན། །དཔལ་ལྡན་བླ་མའི་ཞབས་ལ་བསྟེན་པས་འདོད་པ་སྟེ། །རབ་ཏུ་ཁྲོས་པས་སྐྱེ་བ་བརྒྱ་རུ་མི་འདོད་པའོ། །དེ་ཕྱིར་རང་གི་བློ་ཡིས་ལེགས་པར་དཔྱད་ནས་ནི། །བསྟེན་པར་བྱ་ཡི་ཁྲོ་བ་རུ་ནི་མི་བྱའོ། །ཞེས་པ་ལ་སོགས་པ་གསུངས་ལ། དཔལ་དགྱེས་པའི་རྡོ་རྗེ་བསྡུས་པའི་རྒྱུད་ཀྱི་འགྲེལ་པ་ལས་ཀྱང༌། དབང་བསྐུར་མཆོག་ཐོབ་རྡོ་རྗེ་ཡི། །སློབ་དཔོན་ལ་ནི་དེ་བཞིན་གཤེགས། །ཕྱོགས་བཅུའི་འཇིག་རྟེན་ཁམས་བཞུགས་པས། །དུས་གསུམ་དུ་ནི་མངོན་ཕྱག་འཚལ། །དགོངས་པའི་སྐད་ནི་མི་ཤེས་པ། །མིང་ཙམ་གྱིས་ནི་རྨོངས་པར་འགྱུར། །རྒྱལ་དབང་རྣམས་ལ་སུན་དབྱུང་བར། །བྱེད་ན་ངུ་འབོད་འགྲོ་བར་འགྱུར། །བྱང་ཆུབ་ཤིང་དྲུང་རྡོར་འཛིན་གྱིས། །གང་གི་སྤྱི་བོར་དབང་བསྐུར་ཏེ། །དེས་ནི་མངོན་པར་མཆོག་དབང་ཐོབ། །རྡོ་རྗེ་སློབ་དཔོན་དེ་བཞིན་གཤེགས། །ཕྱོགས་བཅུའི་བྱང་ཆུབ་སེམས་རྣམས་ཀྱི། །གང་ཞིག་སྐུ་རྣམས་འཇིག་རྟེན་ཁམས། །དེ་ལ་གནས་པའི་ཕུང་པོ་ལྔས། ། དུས་གསུམ་བྱོན་ནས་ཕྱག་འཚལ་མཛད། །རིན་ཆེན་སྣ་ཚོགས་རང་བཞིན་ནི། །དེ་ཡི་ཅོད་པན་འཇིག་རྟེན་ཁམས། །དེར་གནས་སངས་རྒྱས་ཀྱིས་བཏུད་དེ། །ཞེས་གསུངས་ཤིང༌། དྲི་མ་མེད་པའི་འོད་དུ་ཡང༌། འདིའི་དོན་གསལ་བར་གསུངས་སོ། །དེ་བཞིན་དུ། སློབ་དཔོན་གསུམ་གྱི་རིམ་པ་ཡང་གསུངས་ཏེ། རྩ་བའི་རྒྱུད་ལས། དེ་ཉིད་བཅུ་ནི་ཡོངས་ཤེས་པའི། །གསུམ་ལས་དགེ་སློང་མཆོག་ཡིན་ཏེ། །འབྲིང་ནི་དགེ་ཚུལ་ཉིད་དུ་བརྗོད། །ཁྱིམ་ན་གནས་པ་ཐ་མ་ཡིན། །ཞེས་པ་དང༌། ས་ཐོབ་མ་གཏོགས་ཁྱིམ་པ་
@
ནི། །རྒྱལ་པོས་བླ་མར་མི་བྱ་སྟེ། །དེ་ལ་ཐོས་པ་ཡོངས་ཤེས་པས། །གང་ཞིག་རྟགས་ཅན་བྱ་བ་ཉིད། །ས་ཐོབ་མ་གཏོགས་སློབ་དཔོན་ནི། །ཁྱིམ་གནས་གང་ཚེ་མཆོད་བྱེད་པ། །དེ་ཚེ་སངས་རྒྱས་ཆོས་དང་ནི། །དགེ་འདུན་རྣམས་ལ་གུས་མེད་འགྱུར། །ལྷ་ཁང་སོགས་ཀྱི་རབ་གནས་སོགས། །རྟགས་ཅན་གྱིས་ནི་རྟག་ཏུ་བྱ། །གནས་གཅིག་དག་ན་གསུམ་ཡོད་ན། །ཁྱིམ་པ་གོས་དཀར་ཅན་གྱིས་མིན། །ཞེས་པ་དང༌། འཇིག་རྟེན་སྨོད་པ་སྤང་བའི་ཕྱིར། ། ཁྱིམ་པའམ་ནི་གསར་བུ་ལ། །དམ་ཆོས་ལ་སོགས་མདུན་བདར་ཏེ། །བརྟུལ་ཞུགས་འཛིན་པས་བློས་ཕྱག་བྱ། །ཆོས་འཆད་མ་གཏོགས་དུས་ཀུན་ཏུ། །མཆོག་མིན་ལས་དང་ཕྱག་སྤངས་ནས། །སྟན་བསྟབ་པ་དང་ལྡང་བ་དང༌། །དོན་བྱས་ལ་སོགས་བསྙེན་བཀུར་འདིར། ། ཐམས་ཅད་བརྟུལ་ཞུགས་ཅན་གྱིས་བྱ། །ཞེས་གསུངས་ལ། འགྲེལ་པ་དྲི་མ་མེད་པའི་འོད་ལས་ཀྱང༌། འདིར་ངུར་སྨྲིག་འཛིན་པའི་དགེ་སློང་རྣམས་ཀྱིས་དུས་གསུམ་དུ་རྡོ་རྗེ་སློབ་དཔོན་ལ་ཕྱག་འཚལ་བར་བྱ་སྟེ། ཁྱིམ་པ་དང་གསར་བུ་རྣམས་ལ་ནི་དམ་པའི་ཆོས་འཆད་པ་མ་གཏོགས་པར་མ་ཡིན་ནོ། །ཞེས་པ་དང༌། དེའི་ཕྱིར་དགེ་སློང་རྡོ་རྗེ་འཛིན་པ་ཡོད་ན། ཁྱིམ་ན་གནས་པའི་སློབ་དཔོན་ནི་དགེ་སློང་རྣམས་ཀྱིས་བསྟེན་པར་མི་བྱ་སྟེ། རྒྱལ་པོས་ཀྱང་རྣམ་པ་ཐམས་ཅད་བསྟེན་པར་མི་བྱའོ། །ཞེས་པ་ལ་སོགས་པ་གསུངས་སོ། །ཅི་སྟེ་ཁྱིམ་པའམ་གསར་བུ་དག་དེའི་སློབ་དཔོན་དུ་གྱུར་ན། དེའི་ཚེ་ཇི་ལྟར་བྱ་ཞེ་ན། དྲི་མ་མེད་པའི་འོད་ལས། རང་གི་གནས་སུ་བླ་མ་བྱོན་པ་ལ་རྐང་པ་བཀྲུ་བ་ལ་སོགས་པ་མཆོག་མིན་གྱི་ལས་དང་ཡན་ལག་ལྔའི་ཕྱག་སྤངས་ནས། ནོར་ལ་སོགས་པའི་བཀུར་སྟི་བྱའོ། །ཞེས་གསུངས་ལ། ཆོས་འཆད་པའི་དུས་ཀྱི་ཕྱག་ཀྱང༌། དམ་པའི་ཆོས་ལ་སོགས་པ་མདུན་དུ་བདར་བ་ལ་འཚལ་བར་འཇིག་རྟེན་པས་གོ་བར་བྱ་སྟེ། འཇིག་རྟེན་སྨོད་པ་སྤང་བའི་དོན་དུའོ། །དེ་ལྟ་བས་ན་ཐར་པ་དོན་དུ་གཉེར་བ་རྣམས་ཀྱིས། ཕྱི་དང་ནང་གི་དམ་ཚིག་དང་ཡང་དག་པར་ལྡན་ལ། དྲང་བ་དང་ངེས་པའི་དོན་རྣམ་པར་འབྱེད་མཁས་ཤིང༌། སྙིང་རྗེ་ཆེན་པོས་ཟང་ཟིང་མེད་པར་ཕྱི་ཅི་མ་ལོག་པའི་ཆོས་འདོམས་པར་མཛད་པའི་བླ་མ་དམ་པ་གུས་པས་བསྟེན་པར་བྱ་སྟེ། སློབ་དཔོན་
@
ཡོངས་སུ་བརྟགས་ནས་བསྟེན་པའི་ངེས་པའོ། །དེས་བསྡུ་བར་བྱ་བའི་སློབ་མ་ཡང་རྣམ་པ་གསུམ་སྟེ། མཆོག་དང་འབྲིང་དང་ཐ་མའོ། ། དེ་ལ་དང་པོ་གཉིས་ནི། བསྡུས་པའི་རྒྱུད་ཀྱི་རྒྱལ་པོ་ལས། ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་གཏོང་བའི་ངང་ཚུལ་དང་ལྡན་ཡོན་ཏན་ཤེས། །ཐར་པ་དོན་གཉེར་རྒྱུད་ལ་གུས་ཤིང་གཡོ་བ་མིན་པའི་སེམས་ལྡན་དེ་ཉིད་ཐོབ་པ་ཤིན་ཏུ་སྦེད། །གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། ། ཤེས་རབ་དབང་ལ་སོགས་པའི་རྒྱུར་ཏེ་གཞན་ཞེས་བྱ་བ་འབྲིང་པོ་བསོད་ནམས་དག་གི་རྒྱུར། །ཞེས་གསུངས་ཏེ། ཕྱག་རྒྱ་ཆེན་པོའི་དངོས་གྲུབ་དོན་དུ་གཉེར་བ་དང༌། འཇིག་རྟེན་པའི་དངོས་གྲུབ་དོན་དུ་གཉེར་བའོ། །དེ་ལ་དང་པོ་ནི། སྟོང་པ་ཉིད་ཀྱི་ལམ་བསྒོམ་པའི་དོན་དུ་བུམ་པ་ལ་སོགས་པའི་དབང་གོང་མ་རྣམས་ཀྱིས་བསྡུ་བར་བྱའོ། །གཉིས་པ་ནི། སྔགས་དང་ཕྱག་རྒྱ་དང་དཀྱིལ་འཁོར་གྱི་འཁོར་ལོ་བསྒོམ་པའི་དོན་དུ་དབང་བདུན་གྱིས་བསྡུ་བར་བྱའོ། །དེ་ཡང་ཇི་སྲིད་ཕྲག་དོག་ལ་སོགས་པའི་སྐྱོན་དང་བྲལ་བར་མ་གྱུར་གྱི་བར་དེ་སྲིད་དུ་དབང་སྦྱིན་པར་མི་བྱ་སྟེ། བསྡུས་པའི་རྒྱུད་ཀྱི་རྒྱལ་པོ་ལས། གང་ཞིག་རྒྱུད་ཀྱི་རྒྱལ་པོ་ལས་ནི་རྒྱལ་བ་མཆོག་གི་སྤྱོད་པ་ཐོས་ཤིང་དབང་ནི་བླངས་ནས་ཀྱང༌། །སླར་ཡང་ཕྲག་དོག་བྱེད་ན་དམྱལ་བ་བརྒྱད་པ་ཇི་སྲིད་ཉིད་དུ་རབ་ཏུ་འཇུག་འགྱུར་ཏེ། །གང་ན་མི་དགེའི་འབྲས་བུའི་དབང་གིས་དམྱལ་བ་རྣམས་ནི་ཁབ་རྩེའི་ས་ལ་ཀུན་ཏུ་རྒྱུ་བར་བྱེད། ། དེ་ཕྱིར་མི་རྣམས་སེམས་ལ་ཕྲག་དོག་ཡོད་ཀྱི་བར་དུ་དབང་ནི་བླང་བར་བྱ་བ་མ་ཡིན་ནོ། ། ཞེས་གསུངས་པའི་ཕྱིར་རོ། །ཐ་མ་ནི། དབང་གིས་བསྡུ་བར་བྱ་བ་མ་ཡིན་གྱྀ། འོན་ཀྱང་བླ་མ་སྟེན་པར་བྱེད་ཅིང་སྨོད་པར་མི་བྱེད་ན་དེ་བསླབ་པའི་གནས་ལྔས་བསྡུ་བར་བྱ་བ་ཡིན་ནོ། །དེ་བས་ན་རྩ་བའི་ལྟུང་བ་བཅུ་བཞི་ལ་སོགས་པའི་ལྟུང་བ་རྣམས་སྤོང་བར་མི་ནུས་པ་དང༌། བརྟུལ་ཞུགས་ཉི་ཤུ་རྩ་ལྔ་ལ་སོགས་པའི་དམ་ཚིག་རྣམས་ཀྱང་སྐྱོང་བར་མི་བྱེད་པ་གང་ཡིན་པ་དེ་ལ་དབང་བསྐུར་བ་རྣམ་པ་ཐམས་ཅད་དུ་སྦྱིན་པར་མི་བྱའོ། །ཞེས་པ་དེ་བཞིན་གཤེགས་པའི་ངེས་
@
པ་སྟེ། སློབ་མ་ཡོངས་སུ་བརྟག་པའི་ངེས་པའོ། །དེ་ལྟར་ཡོངས་སུ་བརྟགས་པའི་སློབ་མས། དང་པོར་བླ་མའི་དྲུང་དུ་གསེར་གྱི་མེ་ཏོག་ལ་སོགས་པའི་མཎྜལ་སྔོན་དུ་འགྲོ་བས་དབང་བསྐུར་བར་གསོལ་བ་གདབ་པར་བྱ་སྟེ། ཇི་ལྟར་རིགས་པའི་ཚིག་གིས་སོ། །དེས་ཀྱང་དེ་ལྟར་ཁས་བླངས་ཏེ་འཆད་པར་འགྱུར་བའི་ཆོ་གས་སོ་ཤིང་བྱིན་ནས། མགོ་བོར་ཨཱུ་ཡིག་དང༌། སྙིང་གར་ཨཱི་ཡིག་དང༌། གཙུག་ཏོར་ཏུ་ཨཱ་ཡིག་སྟེ་ཐབས་ཀྱི་རིགས་གསུམ་དང༌། ལྟེ་བར་ལཱྀ་ཡིག་དང༌། མགྲིན་པར་རཱྀ་ཡིག་དང༌། གསང་བར་ཨཱཿཡིག་སྟེ་ཤེས་རབ་ཀྱི་རིགས་གསུམ་ཡང་དག་པར་བཀོད་ནས། བསྲུང་བ་བྱས་ཏེ་སླར་ཡང་སྤྲོ་བ་བསྐྱེད་པར་བྱའོ། །དེ་ནས་ཕྱིའི་བགེགས་ཞི་བར་བྱ་བའི་སླད་དུ་བཟའ་བ་དང་བཏུང་བ་ལ་སོགས་པས་སངས་རྒྱས་དང་རྡོ་རྗེ་རྣལ་འབྱོར་མ་རྣམས་མཆོད་པར་བྱ་ཞིང༌། འབྱུང་པོ་རྣམས་ལ་ཡང་ཉིན་ཞག་སོ་སོར་གཏོར་མ་སྦྱིན་པར་བྱ་སྟེ་དབང་གི་དོན་དུའོ། །དེ་བཞིན་དུ། རྒྱུད་ཀྱི་རྒྱལ་པོ་བསྟན་པའི་དོན་དུ་ཡང་ངོ༌། །འོན་ཀྱང་འདི་ནི་ནག་པའི་ཉ་ལ་དཀྱིལ་འཁོར་བཞེངས་ནས་སམ། དཀྱིལ་འཁོར་བྲིས་པ་མེད་པར་ཡང་རུང་སྟེ། རྡོ་རྗེ་རྣལ་འབྱོར་མ་རྣམས་མཆོད་པར་བྱའོ། །དེ་ནས་བརྩམས་ཏེ་ལོ་གཅིག་གི་བར་དུ་དཀྱིལ་འཁོར་ལ་སོགས་པར་སངས་རྒྱས་རྣམས་དང་རྡོ་རྗེ་རྣལ་འབྱོར་མ་རྣམས་མཆོད་ཅིང་རྒྱུད་བསྟན་པར་བྱ་སྟེ། གཞན་དུ་ན་ནི་རྒྱུད་ཀྱི་རྒྱལ་པོ་བསྟན་པར་མི་བྱའོ། །དེ་མེད་ན་ཡང་ཐོས་པ་དོན་དུ་གཉེར་བ་ལ་ནི། ཉ་བཅུ་གཉིས་ལ་མཆོད་པ་བྱས་ནས་བསྟན་པར་བྱའོ། །རྟག་ཏུ་ཚེས་བརྒྱད་དང་བཅུ་བཞི་ལ་ཡང་ཇི་ལྟར་འབྱོར་བས་མཆོད་པར་བྱ་ཞིང༌། འབྱུང་པོ་རྣམས་ལ་ཡང་ཉིན་ཞག་སོ་སོར་གཏོར་མ་སྦྱིན་པར་བྱ་སྟེ། ཁྱིམ་པ་ནོར་དང་ལྡན་པ་རྣམས་ཀྱི་ངེས་པའོ། །ཀུན་སྤངས་ཀྱི་སློབ་མ་རྣམས་ལ་ནི་རྫས་ཀྱི་མཆོད་པའི་ངེས་པ་མེད་དེ་གང་གི་ཕྱིར་སངས་རྒྱས་དང་རྡོ་རྗེ་རྣལ་འབྱོར་མ་རྣམས་ནི་བསྒྲུབ་པའི་མཆོད་པ་ཉིད་ཀྱིས་མཉེས་པའི་ཕྱིར་རོ། །ཞེས་པ་ཞོར་ལ་འོངས་པ་སྟེ། གསོལ་བ་བཏབ་པ་དང་མཆོད་པའི་ངེས་པའོ། །
@
དེ་ནས་སློབ་དཔོན་གྱིས་དང་པོ་དུས་ཀྱི་ངེས་པ་ཤེས་པར་བྱ་སྟེ། དེ་ཡང་ཞི་བ་ལ་ཟླ་བ་དང་ཉི་མའི་ཞིང་དུ་སྟེ་ཀར་ཀ་ཊ་དང་སེང་གེ་ལའོ། །རྒྱས་པ་ལ་གཟའ་ལྷག་གི་ཞིང་དུ་སྟེ་འཁྲིག་པ་དང་བུ་མོ་ལའོ། །ལས་གཞན་ལ་ཞིང་གི་ངེས་པ་དང་ཁྱིམ་གྱི་ངེས་པ་ལ་སོགས་པ་དུས་ཀྱི་ངེས་པ་རྒྱ་ཆེར་ནི་སྦྱིན་སྲེག་གི་ཆོ་གར་ཡང་དག་པར་བསྡུས་སོ། །འདིར་དགེ་བའི་ལས་ལ་ཕུར་བུ་དང་པ་སངས་དག་ཉི་མ་ལ་ཞུགས་པ་དང༌། བྱེད་པ་བིཥྟི་དང་གཞན་ཡང་གདུག་པའི་གཟའ་དང་སྐར་མ་དང་སྦྱོར་བ་ལ་སོགས་པ་ཡོངས་སུ་དོར་ནས་ནག་པའི་ཉ་གཙོ་བོར་བྱས་ཏེ་ཉ་བཅུ་གཉིས་པོ་གཟའ་སྐར་དང་དུས་སྦྱོར་ལ་སོགས་པ་བཟང་པོ་དང་ལྡན་པ་རྣམས་ལ་དབང་བསྐུར་བར་བྱ་སྟེ། ཐིག་གདབ་པ་ནི་བཅུ་གཉིས་པའི་ཉིན་ཞག་དང༌། ཚོན་དགྱེ་བ་ནི་བཅུ་གསུམ་པ་དང་བཅུ་བཞི་པའི་ཉིན་ཞག་ལའོ། །དེ་བཞིན་དུ། དུས་སྦྱོར་ལ་སོགས་པ་བཟང་པོ་དང་ལྡན་པའི་ཚེས་གྲངས་གཞན་ལ་ཡང་དབང་བསྐུར་བ་བསྒྲུབ་པར་བྱའོ། །ས་སྦྱང་བ་ལ་སོགས་པ་ནི་དཀར་པོའི་ཕྱོགས་ཀྱི་གང་བ་གསུམ་ལ་སྟེ་ཞི་བ་ལ་སོགས་པའི་ལས་ལའོ། །དྲག་པོའི་ལས་ནི་ནག་པོའི་ཕྱོགས་ཀྱི་གང་བ་གསུམ་ལ་སྟེ་འདི་ནི་དུས་ཀྱི་ངེས་པའོ། །དེ་ནས་དཀྱིལ་འཁོར་གྱི་དོན་དུུ་ས་ཡོངས་སུ་གཟུང་བ་ལ་སོགས་པ་བརྩམ་པར་བྱའོ། །དེ་ལ་དང་པོར་སའི་མཚན་ཉིད་རིག་པར་བྱ་སྟེ། ཞི་བ་དང་རྒྱས་པ་ནི་གྲོང་ལ་སོགས་པའི་དབང་ལྡན་དང་བྱང་དུ་དྲི་བཟང་པོ་དང་ལྡན་པའི་ས་དཀར་པོ་ཁ་བ་དང༌། བསྐ་བའི་རོ་དང་ལྡན་པ་ལའོ། །ལས་ཐམས་ཅད་པ་ནི་དབུས་སུ་སྟེ་ས་ལྗང་ཁུ་ལའོ། ། ལས་གཞན་ལ་ནི་སའི་ངེས་པ་གཞན་དང་གཞན་དུ་འགྱུར་ཏེ། ཁོ་བོས་སྦྱིན་སྲེག་གི་ཆོ་གར་བསྟན་ཟིན་ཏོ། །ཅི་སྟེ་དེ་ལྟ་བུའི་ངེས་པ་དང་ལྡན་པའི་ས་མ་རྙེད་ན་ཡང་གང་དུ་དཀྱིལ་འཁོར་ལ་སོགས་པ་བྱེད་པ་དེར་ཆུ་ལ་ཐུག་པའམ་རྡོ་ལ་ཐུག་པར་བརྐོས་ནས་ལས་དང་རྗེས་སུ་མཐུན་པའི་ས་བསྒྲུབ་པར་བྱ་སྟེ། འདི་ནི་འཆད་པར་འགྱུར་རོ། །ས་ཡོངས་སུ་བརྟག་པའི་ངེས་པའོ། །དེ་ནས་དུས་སྦྱོར་ལ་སོགས་པ་བཟང་པོ་དང་ལྡན་པའི་ཚེས་ལྔ་དང་བཅུ་དང་བཅོ་ལྔ་
@
དག་གམ་ཉི་མ་བཟང་པོ་གཞན་ལ་ཡང་རུང་སྟེ། རྒྱན་ཐམས་ཅད་ཀྱིས་བརྒྱན་པའི་རྡོ་རྗེ་སློབ་དཔོན་དཀྱིལ་འཁོར་གྱི་དོན་དུ་བརྟགས་པའི་སར་སོང་ནས་དབུས་སུ་འཇམ་པའི་སྟན་ལ་ཤར་དུ་མངོན་པར་ཕྱོགས་པས་འདུག་སྟེ། ཁ་དག་པ་དང་སྲུང་བའི་འཁོར་ལོ་ལ་སོགས་པ་སྔོན་དུ་འགྲོ་བ་ཅན་དཀྱིལ་འཁོར་རྒྱལ་མཆོག་དང་ལས་རྒྱལ་མཆོག་དང་ཐིག་ལེའི་རྣལ་འབྱོར་དང་ཕྲ་མོའི་རྣལ་འབྱོར་རྣམས་ཤིན་ཏུ་བསྒོམས་ནས་འདོད་པའི་ང་རྒྱལ་བྱ་སྟེ། ཨོཾ་སརྦ་ཏ་ཐཱ་ག་ཏ་ཨ་དྷི་པ་ཏི་བཛྲ་སཏྭ་ཧཾ་ཏུར་དཱན་ཏ་ད་མ་ཀ་ཧཱུཾ་ཧཱུཾ་ཕཊ་སྭཱཧཱ། ཞེས་པ་འདིས་བདག་ཉིད་བྱིན་གྱིས་བརླབ་པར་བྱའོ། །དེ་ལྟར་ལྷའི་ང་རྒྱལ་བྱས་ཏེ་དེ་ནས་ཡོངས་སུ་གཟུང་བ་དང་སློབ་མ་བསྡུ་བ་དག་བྱའོ། །དེ་ལ་འདི་ནི་ངེས་པ་སྟེ། དང་པོར་ཡུལ་དང་གྲོང་གི་བདག་པོ་ལ་སྒྲུབ་ཐབས་སུ་བསྟན་པའི་ཆོ་གས་གཏོར་མ་བྱིན་ནས་ས་བསླང་བར་བྱ་སྟེ། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་ཡང་རུང༌། །དཀྱིལ་འཁོར་དོན་དུ་ས་འདི་ནི། །བདག་ཞུ་ཁྱེད་ཀྱིས་སྩལ་དུ་གསོལ། །ཞེས་པ་ལ་སོགས་པ་ཇི་ལྟར་རིགས་པའི་ཚིག་གིས་སོ། །དེ་ནས་ས་དེའི་བདག་པོ་དང་ཞིང་སྐྱོང་ལ་སོགས་པར་རེ་ཞིག་གནས་གཞན་དུ་གཤེགས་སུ་གསོལ་ཏེ། རང་གི་ལུས་ལ་རྡོ་རྗེ་རྣམས་བཀོད་ནས་དེ་ལས་འཕྲོས་པའི་རྡོ་རྗེ་འབར་བ་རྣམས་ཀྱིས་ཕྱོགས་བཅུར་གནས་པའི་བདུད་དང་བགེགས་དང་ལོག་འདྲེན་མཐའ་དག་བསྲེག་པར་བྱ་སྟེ། སྒྲུབ་ཐབས་སུ་བཤད་པའི་ཆོ་གས་སོ། །དེ་ནས་རང་གི་སྙིང་གར་ཟླ་བའི་སྟེང་དུ་ལཱཾ་ལས་བྱུང་བའི་འཁོར་ལོ་སེར་པོ་དང་དེ་ལས་བྱུང་བའི་སའི་ལྷ་མོ་སེར་མོ་སྤྱན་མ་ལྟ་བུ་ཞལ་གསུམ་མ། ཕྱག་དྲུག་གིས་འཁོར་ལོ་དང༌། དབྱུག་པ་དང༌། རྡོ་རྗེ་དང༌། དུང་དང༌། ལྕགས་སྒྲོག་དང༌། རྡོ་རྗེ་དྲིལ་བུ་འཛིན་ཅིང༌། གོས་སེར་པོ་དང་རིན་པོ་ཆེའི་རྒྱན་སེར་པོས་བརྒྱན་པ་རྣམ་པར་བསྒོམས་ནས། ཛཿཧཱུཾ་བཾ་ཧོཿ ཞེས་པ་དང༌། རྡོ་རྗེ་ལྕགས་ཀྱུ་ལ་སོགས་པའི་ཕྱག་རྒྱས་ཡེ་ཤེས་སེམས་དཔའ་བཀུག་ནས་དམ་ཚིག་སེམས་དཔའ་དང་རོ་གཅིག་ཏུ་བྱས་ཏེ། དེ་ནས། ཨོཾ་ལཱཾ་ཨཱཿཧཱུཾ་བ་སུན་དྷ་རི་སརྦ་བུད་དྷ་ཛ་ན་ནི་སརྦ་སཏྭ་ཨུ་པ་ཀཱ་རི་ཎི། བཛྲ་སཏྭ་ཨཱཛྙཱ་པ་ཡ་
@
ཏི་ཤཱི་གྷྲཾ་ཨཱ་གཙྪ་ཨཱ་གཙྪ། ཨི་དཾ། གནྡྷཾ། པུཥྤཾ། དྷཱུ་པཾ། དཱི་པཾ། ནཻ་བཻདྱ། ཕ་ལ་ཨཀྵ་ཏཾ། ད་དཱ་མི་ཏ་བ་ཏྭ་མེ་བ་གྲྀཧྣ་གྲྀཧྣ་མཎྜལ་ལ་ཨརྠཾ་མ་མ་སྠཱཾ་ནཾ་ད་ད། ཞེས་པས་ཕྱི་རོལ་གྱི་སའི་ལྷ་མོ་སྤྱན་དྲངས་ནས་མཆོད་ཡོན་དང་དྲི་དང་མེ་ཏོག་ལ་སོགས་པ་རྣམས་ཀྱིས་ཡང་དག་པར་མཆོད་དེ། རྒྱལ་བས་ལྷ་ཡི་བདག་པོ་དང་བཅས་བདུད་ནི་བཅོམ་པ་དག་ལ་ལྷ་མོ་ཁྱོད་ནི་དཔང་དུ་གྱུར། །དེ་ཕྱིར་ཁྱོད་ནི་མཆོད་པར་བྱ་ཞིང་ལྷ་མཆོག་གིས་བཏུད་བཞེས་ཤིག་བཞེས་ཤིག་བདག་གི་མཆོད་ཡོན་ནོ། ། ཇི་ལྟར་རྒྱལ་བས་བྱང་ཆུབ་སླད་དུ་བདུད་ཀྱི་སྡེ་ནི་སྟོབས་ལྡན་དག་ཀྱང་རབ་ཏུ་བཅོམ་གྱུར་པ། །དེ་བཞིན་བདག་གིས་ཀྱང་ནི་སློབ་མ་རྣམས་ལ་དབང་བསྐུར་སླད་དུ་བདུད་རྣམས་ཉམས་པ་དག་ཏུ་བྱ། །ཁྱོད་དཔང་དུ་གྱུར་པས་སོ། །ཞེས་པ་དང༌། སརྦ་སཏྭ་ནཱཾ། ཤཱནྟིཾ། པུཥྟིཾ། ཀྲི་ཏྭ་ཤུ་བྷ་ཙིཏ་ཏེ་ན། ཨི་དཾ་སྠཱ་ནཾ། ཏྱཀ་ཏྭཱ་ཨ་པ་ར་སྠཱ་ནཾ་གཙྪ་གཙྪ་སྭཱཧཱ། ཞེས་པ་རྣམས་ཀྱིས་སའི་ལྷ་མོ་ལ་གསོལ་བ་བཏབ་ནས་སླར་ཡང་གཤེགས་སུ་གསོལ་བར་བྱའོ། །དེ་ནས་ས་སྦྱང་བའི་སླད་དུ་ས་བདག་ལྟོ་འཕྱེ་བརྟགས་ནས་དེའི་ལྟོ་བ་ལས་ཅུང་ཟད་མདུན་གྱི་ཆར་དང་པོར་བརྐོ་བར་བྱ་ཞིང་ཕྱེས་ནི་ཐམས་ཅད་དུའོ། །དེ་ཡང་ལས་བྱེད་པ་རྣམས་བགེགས་མཐར་བྱེད་པ་ལ་སོགས་པའི་གཟུགས་སུ་བྱས་ནས་སའི་ལྷ་མོ་ནམ་མཁར་བཀོད་དེ་ཆུ་ལ་ཐུག་པའམ་རྡོ་ལ་ཐུག་པར་བརྐོ་བར་བྱའོ། །དེ་ནས་ས་དེ་ཉིད་དུ་རིན་ཆེན་ནམ་དུང་ངམ་འཆིང་བུ་མཐོང་ན་དགེ་བའི་ལས་ལ་བདེ་བ་སྟེར་བར་འགྱུར་རོ། །ཅི་སྟེ་མིའི་རུས་པ་ལ་སོགས་པ་ཡོད་ན་དགེ་བའི་ལས་ལ་གེགས་བྱེད་པར་འགྱུར་ཏེ་དེས་ན་སྦྱང་བར་བྱའོ། །དེ་ཡང་རྭ་དང་སོལ་བ་དང་རུས་པ་ལ་སོགས་པ་ཟུག་རྔུ་མཐའ་དག་བསལ་ནས་ལས་དང་རྗེས་སུ་མཐུན་པའི་སས་དགང་བར་བྱ་སྟེ། ཞི་བ་དང་རྒྱས་པ་ལ་ཙན་དན་དཀར་པོའི་ཆུས་བྲན་པའི་ས་དཀར་པོ་ཁ་བ་དང་བསྐ་བའི་རོ་དང་ལྡན་པས་སོ། །ལས་ཐམས་ཅད་པ་ལ་ནི་ས་ལྗང་ཁུས་དགང་བར་བྱ་སྟེ་གཞན་ནི་འདིར་མ་སྤྲོས་སོ། །དེ་དག་གིས་ནང་དུ་ལས་དང་མཐུན་པའི་གཏེར་གཞུག་པར་བྱ་སྟེ་ཞི་བ་ལ་ཤེལ་དང་བཅས་པའི་རིན་པོ་ཆེ་ལྔ་དང༌། རྒྱས་པ་ལ་དུང་དང་བཅས་པའི་རིན་པོ་ཆེ་
@
ལྔའོ། །ཐུན་མོང་གི་ལས་ཐམས་ཅད་པ་ལ་ནི་རིན་པོ་ཆེ་ལྔ་གཞུག་པར་བྱའོ། །དེ་ནས་ས་དེ་ཉིད་དུ་སྟེགས་བུ་འཇམ་ཞིང་སྙོམས་ལ། དབུས་ཅུང་ཟད་མཐོ་བ་ལེགས་པར་འདུས་བྱས་ཏེ་དྲིས་བྱུགས་ཤིང་མེ་ཏོག་སིལ་མ་གཅལ་དུ་དགྲམ་པར་བྱའོ། །དེའི་དབུས་སུ་རྒྱན་ཐམས་ཅད་ཀྱིས་བརྒྱན་པའི་རྡོ་རྗེ་སློབ་དཔོན་ཤར་དུ་མངོན་པར་ཕྱོགས་པས་འདུག་སྟེ། སློབ་མ་རྣམས་བསྲུང་བའི་དོན་དང་གནས་བསྲུང་བའི་དོན་དུ་སྲུང་བའི་འཁོར་ལོ་རྒྱས་པ་བསྒོམ་པར་བྱའོ། །དེ་ནས་བགེགས་དང་ལོག་འདྲེན་གཞན་རྣམས་ལ་ཕུར་བུས་གདབ་པར་བྱ་སྟེ། ཞི་བ་ལ་ནྱ་ཀྲོ་དྷ་དང༌། རྒྱས་པ་ལ་ཨ་ཤྭད་ཐ་དང༌། ལས་ཐམས་ཅད་པ་ལ་ཨུ་དུམ་བཱ་ར་ལ་སོགས་པ་ལས་དང་རྗེས་སུ་མཐུན་པའི་ཕུར་བུ་བཅུ་པོ་ཁྲོ་བོའི་རྒྱལ་པོ་རྣམས་སུ་ཡང་དག་པར་བསྒོམས་ཏེ། གནས་བཅུར་གནས་པའི་གདུག་པ་རྣམས་ཀྱི་སྟེང་དུ་སྔགས་ཀྱི་ཚིག་རྣམས་ཀྱིས་གདབ་པར་བྱ་ཞིང་བརྡུང་བའི་སྔགས་དང་རྡོ་རྗེ་ཐོ་བས་བརྡུང་བར་བྱའོ། །དེ་ནས་ཕྱོགས་བཅུའི་ཕུར་བུ་རྣམས་བསྲུང་བའི་དོན་དུ་ཁྲོ་བོའྀ་རྒྱལ་པོ་རྣམས་སྔགས་ཀྱི་ཚིག་གིས་ཕྱོགས་བཅུར་དགོད་པར་བྱ་སྟེ། སྔགས་ཀྱི་ཚིག་རྣམས་ནི་སྒྲུབ་ཐབས་སུ་ཡང་དག་པར་བསྡུས་སོ། །དེ་ལ་སྟེང་གི་ཕུར་བུ་ནི་ཤར་གྱི་ཕུར་བུའི་ཤར་དུའོ། །འོག་གི་ཕུར་བུ་ནི་ནུབ་ཀྱི་ཕུར་བུའི་ནུབ་ཏུ་སྟེ། གཞན་རྣམས་ནི་རང་རང་གི་གནས་སུའོ། །དེ་ནས་ཁྲོ་བོའི་དབང་པོའི་ང་རྒྱལ་དང་ལྡན་པས་གཡོན་དང་གཡས་ཀྱི་རྐང་མཐིལ་དག་ལ་གྲངས་བཞིན་དུ་ཧུཾ་ཧཱུཾ་ཞེས་པ་ཡང་དག་པར་བཀོད་ཅིང༌། རྡོ་རྗེ་རྩེ་ལྔ་པའི་ཕྱག་རྒྱས་རེག་ནས་རྡོ་རྗེའི་རྐང་སྟབས་ཀྱིས་དཀྱིལ་འཁོར་གྱི་དབུས་སུ་བཅག་པར་བྱ་སྟེ། དུས་ཀྱི་འཁོར་ལོའི་སྐུའི་གཡས་བརྐྱང་དང་གཡོན་བརྐྱང་དང་མཉམ་པའི་སྟབས་ཀྱིས་སོ། །དེ་བཞིན་དུ། ཡཾ་ཡཿབཀོད་ཅིང་རལ་གྲིའི་ཕྱག་རྒྱས་རེག་ནས་ཤར་དུ་བཅག་པར་བྱ་སྟེ་ཟླུམ་པོའི་སྟབས་ཀྱིས་སོ། །དེ་བཞིན་དུ། རཾ་རཱཿ བཀོད་ཅིང་རིན་པོ་ཆེའི་ཕྱག་རྒྱས་རེག་ནས་ལྷོར་བཅག་པར་བྱ་སྟེ་རོལ་པའི་སྟབས་ཀྱིས་སོ། །དེ་ནས་ལཾ་ལཱཿབཀོད་ཅིང་འཁོར་ལོའི་ཕྱག་རྒྱས་རེག་སྟེ་ནུབ་ཏུ་རྡོ་རྗེའི་གདན་གྱིས་བྱིན་གྱིས་བརླབ་པའམ་ས་གའི་སྟབས་ཀྱིས་བཅག་པར་བྱའོ། །དེ་བཞིན་དུ། ཝཾ་ཝཱཿབཀོད་ཅིང་པད་
@
མའི་ཕྱག་རྒྱས་རེག་སྟེ་བྱང་དུ་པད་མའི་གདན་གྱིས་བྱིན་གྱིས་བརླབ་པའམ་ཏཱཎ་ཌ་བའི་སྟབས་ཀྱིས་བཅག་པར་བྱའོ། །དེ་ནས་དཀྱིལ་འཁོར་གྱི་ས་གཞི་དྲི་ལ་སོགས་པ་ཡང་དག་པར་མཆོད་དེ། ཨོཾ་ཨཱཿལཱཾ་ཧཱུཾ་བཛྲ་བྷཱུ་མི་ཏིཥྟ་མ་ཨ་ཙ་ལ་ཧུཾ་ཧཱུཾ་ཕཊ། བཛྲ་དྷ་ར་ཨཱཛྙཱ་པ་ཡ་ཏི་སྭཱཧཱ། ཞེས་པ་འདིས་རྡོ་རྗེའི་ས་སྤྱན་དྲངས་ནས་དཀྱིལ་འཁོར་གྱི་ས་གཞི་དང་རོ་གཅིག་ཏུ་བྱས་ཏེ། སླར་ཡང་མཆོད་ཡོན་ལ་སོགས་པ་དབུལ་བར་བྱའོ། །གང་ཡང༌། ཁང་བཟང་བྲག་སྟེང་བ་ལང་ལྷས། །གཙུག་ལག་ཁང་སོགས་ཆུ་འགྲམ་དང༌། །སྔོན་དུས་བྱས་པའི་གནས་དག་ཏུ། །མ་བརྐོས་ན་ཡང་དག་པ་ཡིན། །ཞེས་པ་དེར་ཡང་ཇི་སྐད་བསྟན་པའི་ཆོ་ག་མཐའ་དག་སྦྱར་བར་བྱ་སྟེ། འོན་ཀྱང་འདིར་ལྟོ་འཕྱེ་བརྟག་པ་དང༌། ས་བརྐོ་བ་དང་སེལ་དབྱུང་བ་རྣམས་ནི་དགོས་པ་མེད་དོ། །ཕྱུགས་ལྷས་དང་ཆུ་འགྲམ་ལ་སོགས་པ་འགའ་ཞིག་ཏུ་ནི་ལས་དང་མཐུན་པའི་ས་ལས་བྱས་པའི་སྟེགས་བུར་གཏེར་གཞུག་པ་དང་སྟངས་སྟབས་ཀྱིས་བཅག་པ་ཡང་རུང་བ་ཉིད་དོ། ། དེར་ཡང་ས་སྦྱང་བ་ནི། རྡོ་རྗེ་དང་བཅས་པའི་ལག་པས་རེག་ཅིང་ཨོཾ་བྷཱུ་ཁཾ་ཞེས་པ་ལ་སོགས་པས་ས་གཞི་སྟོང་པ་ཉིད་རང་བཞིན་གྱིས་རྣམ་པར་དག་པར་བལྟས་ནས་རྡོ་རྗེའི་ས་སྤྱན་དྲངས་པ་དང་རོ་གཅིག་ཏུ་བྱའོ། །རྡོ་རྗེའི་ས་ལྷག་པར་གནས་པའི་ཆོ་ག་སྟེ་རྩ་བའི་རྒྱུད་རྣམས་ཀྱི་རྗེས་སུ་འཇུག་པ་བྱང་ཆུབ་སེམས་དཔའ་རྣམས་ཀྱི་འགྲེལ་པ་ལས་ངེས་པའོ། ། འདིར་བདུད་བསྲེགས་ནས་སྲུང་བའི་འཁོར་ལོ་བསྒོམས་པའི་མཐར་སྟངས་སྟབས་ངེས་པས་ས་བཅག་པ་ཙམ་གསུངས་ཀྱི་བགེགས་ལ་བཀའ་བསྒོ་བ་ལ་སོགས་པ་ནི་གསུངས་པ་མེད་དེ། གང་གི་ཕྱིར་དེ་དག་ནི་དང་པོར་བསྲེགས་ཟིན་པའི་ཕྱིར་དང༌། ལྷག་མ་རྣམས་ལ་ཡང་ཕུར་བུས་བཏབ་ཟིན་པ་ཉིད་ཀྱི་ཕྱིར་རོ། །ཅི་སྟེ་མ་གསུངས་ཀྱང་བསྡུས་པའི་རྒྱུད་ཙམ་དང་པཎྜི་ཏའི་རྗེས་སུ་འབྲངས་ནས་དཀྱིལ་འཁོར་གྱི་དབུས་སུ་ལྷའི་རྣལ་འབྱོར་བསྒོམས་ཏེ། མ་ལུས་ཕྱོགས་ན་བཞུགས་པ་ཡི། །སངས་རྒྱས་རྣམས་ནི་བདག་ལ་དགོངས། །ཞེས་པ་ལ་སོགས་པས་སངས་རྒྱས་རྣམས་ལ་སྙན་གསན་དབབ་ཅིང་མཆོད་ནས། སེམས་ཅན་ཀུན་གྱིས་སེམས་ཆེན་པོ། །ཞེས་པ་ལ་སོགས་པ་ཕྱོགས་བཞི་ནས་
@
གསོལ་བ་བཏབ་པ་ལས། བསྒོམས་པའི་དཀྱིལ་འཁོར་རྣམ་པར་བཀོད་དེ། ཕྱག་དང༌། སེམས་བསྐྱེད་པ་དང༌། ཁྲོ་བོའི་ང་རྒྱལ་དང༌། རྡོ་རྗེའི་ལྟ་བས་ཕྱོགས་ཐམས་ཅད་དུ་ལྟ་ཞིང་འགྲོ་བས་ང་རྒྱལ་བསྐྱེད་པ་དང༌། རྡོ་རྗེའི་རྐང་སྟབས་ཀྱིས་ཕྱོགས་རྣམས་སུ་བསྐོར་ཅིང་བགེགས་ལ་བཀའ་བསྒོ་བ་དང༌། དཀྱིལ་འཁོར་གྱི་ས་གཞི་རྡོ་རྗེའི་རང་བཞིན་དུ་བྱིན་གྱིས་བརླབས་པ་དང༌། ཐབས་དང་ཤེས་རབ་ཁ་སྦྱོར་གྱི་གར་དང༌། གཡས་བརྐྱང་ལ་སོགས་པ་གནས་ངེས་པ་ལྔ་ཅན་ལྔ་དང༌། སྐྱེས་པའི་རྐང་སྟབས་གྱི་ལ་སོགས་པ་གནས་ངེས་པ་མེད་པ་བརྒྱད་དང༌། རྒྱ་མཚོའི་རླབས་ལ་སོགས་པ་གོམ་པ་བགྲོད་པའི་ཚུལ་བཞི་དང༌། བསྣུན་པ་ལ་སོགས་པ་ཀུན་ཏུ་བསྐྱོད་པ་དགུ་དང༌། རྡོ་རྗེ་བསྒྲེང་བ་ལ་སོགས་པའི་ཚུལ་དྲུག་དང༌། རལ་གྲི་ལ་སོགས་པའི་ཚུལ་བཅུ་གསུམ་དང༌། གདན་གྱི་ཚུལ་བཅུ་དང༌། རྡོ་རྗེ་ལྟ་བ་གཉིས་དང༌། གར་གྱི་ཉམས་དགུ་ལ་སོགས་པ་ཐམས་ཅད་དམ་ཇི་ལྟར་རིགས་པ་བྱེད་ན་ཡང་དེའི་བྱ་བ་སུ་ཡིས་འགོག །དེ་བཞིན་དུ། ས་ལྷག་པར་གནས་པ་ལས་གཞན་པའི་སའི་ཆོ་ག་ཡང་གསུངས་པ་མེད་ཅིང༌། སངས་རྒྱས་རྣམས་ལ་གསོལ་བ་གདབ་པ་ལས་གཞན་པའི་ལྷ་ལྷག་པར་གནས་པ་ཞེས་པ་ཡང་གསུངས་པ་མེད་དོ། །དེས་ན་འདིར་དཀྱིལ་འཁོར་ཆེན་པོ་བྲི་བའི་སླད་དུ་སངས་རྒྱས་རྣམས་ལ་གསོལ་བ་གདབ་པ་ནི། སངས་རྒྱས་སྲས་དང་བཙུན་མོར་བཅས་པ་ཐམས་ཅད་ཡང་དག་པར་མཆོད་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་བདུག་སྤོས་དང་བཅས་པའི་རྡོ་རྗེ་དང་རྡོ་རྗེ་དྲིལ་བུ་འཛིན་པས་སམ་མེད་པས་ཀྱང་རུང་སྟེ། སེམས་ཅན་རྣམས་ནི་ཐར་པའི་སླད་དུ་ཆྒཻ་བདག་ཀྱང་གཙོ་བོའི་དཀྱིལ་འཁོར་དག་ནི་བཞེངས་པར་བགྱིད། །གང་དག་ཕྱོགས་རྣམས་ཀུན་ནའང་སངས་རྒྱས་བྱང་ཆུབ་སེམས་དཔའ་ཉེས་པ་རྣམ་བྲལ་བཙུན་མོ་དང་བཅས་པ། །དེ་དག་རྣམས་ཀྱི་མཆོག་གི་ཐུགས་རྗེས་དཀྱིལ་འཁོར་དུ་ནི་དབང་བསྐུར་སླད་དུ་བདག་ལ་བསྐྱང་དུ་གསོལ། །ཞེས་ལན་གསུམ་དུ་གསོལ་བ་གདབ་པར་བྱ་སྟེ། སངས་རྒྱས་ལ་སོགས་པ་རྣམས་ལ་གསོལ་བ་གདབ་པའི་ངེས་པའོ། །
@
དེ་ནས་བུམ་པ་སྟ་གོན་དུ་གནས་པ་བྱའོ། །དེ་ལ་བུམ་པ་ནི་ཞི་བ་དང་རྒྱས་པ་ལ་ཤེལ་དང་དངུལ་གྱི་རང་བཞིན་ཏེ། ལྟོ་བ་ཟླུམ་པོའི་ནང་གི་རྒྱར་སོར་བཅུ་དྲུག་དང༌། དཔངས་སུ་སོར་བཅུ་བཞིའོ། །དེའི་སྟེང་དུ་མགྲིན་པ་སོར་དྲུག་པ་སྟེ། དེ་ལྟར་དཔངས་ལ་སོར་ཉི་ཤུའོ། ། ཁའི་རྒྱར་ནི་སོར་བརྒྱད་དེ། འདི་ཆ་གསུམ་དུ་རྣམ་པར་ཕྱེ་བའི་ཆ་གཉིས་ཀྱིས་མགུལ་བའི་སྦུབས་དང༌། ཆ་གཅིག་གིས་གཡས་དང་གཡོན་གྱི་མཆུ་དག་གིས་ཞེང་ངོ༌། །མཆུའི་མཐར་ཡང་སོར་གཉིས་འོག་ཏུ་འཕྱང་བ་སྟེ་ཇི་ལྟར་མཛེས་པའོ། །འདིར་སོར་རྣམས་ནི་མཐེ་བོའི་ལྟོ་སྟེ་ཁྲུའི་ཉི་ཤུ་རྩ་བཞི་ཆའོ། །ཅི་སྟེ་ཤེལ་ལ་སོགས་པ་མ་རྙེད་ན་ཡང་ས་ལས་བྱས་པ་ཇི་སྐད་བཤད་པའི་མཚན་ཉིད་ཅན་རྩ་བ་དང་ནག་ནོག་མེད་པ་རྣམས། ཙན་དན་དཀར་པོ་དང་སཱ་ལི་བཏགས་པ་ལ་སོགས་པས་བྱུགས་ནས་དཀར་པོར་བྱས་ཏེ་ལས་ཐམས་ཅད་པ་ལ་ཡང་འདི་དག་ཉིད་དོ། །ལས་གཞན་ལས་ནི་རྣམ་པ་གཞན་དུ་འགྱུར་ཏེ་ཁོ་བོས་ནང་གི་མུན་སེལ་དུ་བསྡུས་སོ། །དེ་ཡང་བུམ་པ་ལྔའི་བྱ་བ་ལ་རྒྱལ་བའི་བུམ་པ་དང་ཕྱོགས་བཞིའི་བུམ་པ་སྟེ། དྲུག་པ་དུང་ཆོས་ནི་འདིར་རྣམ་པར་རྒྱལ་བའོ། །བུམ་པ་བཅུའི་བྱ་བ་ལ་ནི་དེའི་སྟེང་དུ་མཚམས་བཞིའི་བུམ་པ་དང༌། རྣམ་པར་རྒྱལ་བའི་བུམ་པ་སྟེ་བཅུ་གཅིག་པ་དུང་ཆོས་ནི་འདིར་རྣམ་པར་རྒྱལ་བ་ཆེན་པོའོ། །དེ་ལྟར་བུམ་པ་བརྒྱ་སྟོང་ལ་ཡང་རྒྱལ་བའི་བུམ་པའི་སྟེང་དུ་དུང་ཆོས་བཞག་པར་བྱ་སྟེ། ཞི་བ་དང་རྒྱས་པ་ལའོ། །དྲག་པོའི་ལས་ལ་ནི་ཐོད་པའོ། །དབང་དང་དགུག་པ་ལ་ནི་ཟངས་དང་གསེར་གྱི་སྣོད་དོ། །རྨོངས་པ་དང་རེངས་པ་ལ་ནི་ཁམ་ཕོར་རོ་ཞེས་ཀྱང་རིག་པར་བྱའོ། །དེ་ལྟར་བུམ་པ་ཐམས་ཅད་ཀྱི་མགྲིན་པར་ལས་དང་རྗེས་སུ་མཐུན་པའི་ཁ་དོག་ཀྱི་གོས་གཙང་མས་བརྒྱན་ཅིང༌། ཡལ་འདབ་དང་བཅས་པའི་ཤིང་གིས་ཁ་བརྒྱན་ནས་སྲད་བུ་དཀར་པོ་ལ་སོགས་པའི་ལས་དང་རྗེས་སུ་མཐུན་པའི་སྲད་བུ་རྣམས་ཀྱིས་དཀྲི་བར་བྱ་ཞིང༌། རིན་པོ་ཆེ་ལ་སོགས་པ་གཞུག་པར་བྱའོ། །དེ་ཡང་འབྱོར་བའི་དབྱེ་བས་རྡོ་རྗེ་རིན་པོ་ཆེ་རིགས་ལྔ་སྟེ་ཁ་དོག་ལྔ་རྣམས་དང༌། ཨིནྡྲ་ནཱི་ལ་དང༌། པད་མ་རཱ་ག་དང༌། ཟླ་བ་ཆུ་ཤེལ་དང༌། ཀར་ཀེ་ཏ་ཀ་
@
དང༌། མ་ར་ཀ་ཏ་སྟེ་རིན་པོ་ཆེ་ལྔ་རྣམས་དང༌། གསེར་དང༌། དངུལ་དང༌། ཟངས་དང༌། ལྕགས་རྣོན་པོ་དང༌། ཁབ་ལེན་ཏེ་ལྕགས་རྣམས་དང༌། མུ་ཏིག་དང༌། བྱུ་རུ་དང༌། མུ་མེན་དང༌། ཤཱུ་ལ་མ་ཎི་དང༌། ཐིག་ལེ་དྲུག་པ་སྟེ། རིན་པོ་ཆེ་འབྲིང་པོ་རྣམས་དང༌། ཤེལ་དང༌། ཛཱི་བ་ཛཱ་ཏི་དང༌། ཌཽ་ཧ་རི་དང༌། འཆིང་བུ་དང༌། ནོར་བུ་ལྗང་ཁུ་སྟེ་རིན་པོ་ཆེ་ཐ་མ་རྣམས་ལ་ཇི་ལྟར་རྙེད་པའམ། དེ་དག་མེད་ན་ཁ་དོག་ལྔའི་མེ་ཏོག་དྲི་བཟང་པོ་དང་ལྡན་པ་གཞུག་པར་བྱའོ། །དེ་བཞིན་དུ། དྲི་དང་སྨན་དང་འབྲུ་རྣམས་ནི་ཆའི་དབྱེ་བས་རེ་མིག་ཉི་ཤུ་རྩ་ལྔར་བཀོད་པ་ལས། ཐད་ཀའམ་སྟེང་འོག་ལ་སོགས་པའི་ལྔ་ཚན་གང་ཡང་རུང་བ་བཟུང་བར་བྱ་སྟེ་ཚེས་ཀྱི་དབྱེ་བས་ཆ་བཅོ་ལྔའི་བདག་ཉིད་ཇི་ལྟར་རྙེད་པའོ། །དེ་ལ་དྲི་ནི། ཨེ་ལ་ཆ་གཉིས་དང༌། ག་པུར་ཆ་གཅིག་དང༌། པྲི་ཀའི་མེ་ཏོག་ཆ་གསུམ་དང༌། སིཧླ་ཀ་ཆ་བཞི་དང༌། གླ་སྒང་ཆ་ལྔ་སྟེ་ལྔ་ལྔ་ཚན་དང་པོ་དང༌། པྲི་ཡཾ་ཀུའི་མེ་ཏོག་ཆ་གསུམ་དང༌། ཨ་ཀ་རུ་ནག་པོ་ཆ་བཞི་དང༌། ཤཻ་ལཻ་ཡ་ཆ་ལྔ་དང༌། ཀཀྐོ་ལ་ཆ་གཉིས་དང༌། སིཾ་ཧ་མུ་དྲ་ཆ་གཅིག་སྟེ་ལྔ་ཚན་གཉིས་པ་དང༌། རུ་རྟ་ཆ་ལྔ་དང༌། ཛཱ་ཏི་ཕ་ལ་ཆ་གཉིས་དང༌། གླ་རྩི་ཆ་གཅིག་དང༌། གུར་གུམ་ཆ་གསུམ་དང༌། མུ་ར་ཆ་བཞི་སྟེ་ལྔ་ཚན་གསུམ་པ་དང༌། སུ་ཏྲ་ཀེ་ཤ་ཆ་གཅིག་དང༌། ནཱ་ག་གེ་སར་གྱི་མེ་ཏོག་ཆ་གསུམ་དང༌། ཙན་དན་ཆ་བཞི་དང༌། ཨུ་ཤཱི་ར་ཀ་ཆ་ལྔ་དང༌། ཏ་མཱ་ལའི་ལོ་མ་ཆ་གཉིས་ཏེ་ལྔ་ཚན་བཞི་པ་དང༌། སྤང་སྤོས་ཆ་བཞི་དང༌། བཱ་ལ་ཀ་ཆ་ལྔ་དང༌། འཁྲི་ཤིང་གླ་རྩི་ཆ་གཉིས་དང༌། བྷེ་རུཎ་ཌ་བཥྟ་ཆ་གཅིག་དང༌། བིཎ་ཌི་ཏ་ཀ་རའི་མེ་ཏོག་ཆ་གསུམ་སྟེ་ལྔ་ཚན་ལྔ་པོ་དག་ལས་ཇི་ལྟར་རྙེད་པའི་ལྔ་ཚན་ནོ། །དེ་བཞིན་དུ། སྨན་ཡང༌། པྲཧྨ་ད་ཎ་ཌཱི་ཆ་གཉིས་དང༌། བིཥྞུ་གྲན་ཏ་ཆ་གཅིག་དང༌། རུ་ཏྲ་ཛ་ཊཱ་ཆ་གསུམ་དང༌། པྲ་སི་དྭཱ་ཆ་བཞི་དང༌། དེ་བ་དཱ་ལིཿཆ་ལྔ་སྟེ་ལྔ་ཚན་དང་པོ་དང། ཨིན་དྲ་བཱ་དུ་ཎཱི་ཆ་གསུམ་དང༌། ལ་ཀཱ་ཎཱ་ཆ་བཞི་དང༌། བཱ་རཱ་ཧ་ཀརྞུ་ཆ་ལྔ་དང༌། ཀརྞྞི་ཀཱ་ཆ་གཉིས་དང༌། ཨ་དྷོ་པུཥྤི་ཀཱ་ཆ་གཅིག་སྟེ་ལྔ་ཚན་གཉིས་པ་དང༌། མུ་ཥ་ལཱི་ཆ་ལྔ་དང༌། རུ་དན་ཏཱི་ཆ་གཉིས་དང༌། ཛྱོ་ཏི་པྱ་ཏི་ཆ་གཅིག་དང༌། ཛཱ་ལུ་ཨཱ་ཆ་གསུམ་དང༌། ཨརྐ་ཆ་བཞི་སྟེ་ལྔ་ཚན་གསུམ་པ་
@
དང༌། པུ་ཏྲཾ་ཛཱ་རཱི་ཆ་གཅིག་དང༌། ཧ་ས་དེ་བཱ་ཆ་གསུམ་དང༌། ཀྲི་ཏཱ་ཉྫ་ལི་ཆ་བཞི་དང༌། ཨ་ཛ་ཀརྞྞཱ་ཆ་ལྔ་དང༌། མོ་ཧ་ནཱི་བ་ཊ་པྲ་ཏྲི་ཀ་ཆ་གཉིས་ཏེ་ལྔ་ཚན་བཞི་པ་དང༌། པྲ་ཧ་ཏཱི་ཆ་བཞི་དང༌། བྷྲིཾ་ག་རཱ་ཛ་ཆ་ལྔ་དང༌། ཤིང་དངར་ཆ་གཉིས་དང༌། ཀཎ་ཊ་ཀཱ་རཱི་ཆ་གཅིག་དང༌། མ་ཡཱུ་ར་ཤིང་ཁཱ་ཆ་གསུམ་སྟེ་ལྔ་ཚན་ལྔ་པོ་དག་ལས་ཇི་ལྟར་རྙེད་པའི་ལྔ་ཚན་ནོ། །དེ་བཞིན་དུ། འབྲུ་ཡང༌། སོ་བ་ཆ་གཉིས་དང༌། སོ་བ་ཆེན་པོ་ཆ་གཅིག་དང༌། མོན་སྲན་ཆ་གསུམ་དང༌། ཙ་ན་ཀ་དཀར་པོ་ཆ་བཞི་དང༌། ཏིལ་ནག་པོ་ཆ་ལྔ་སྟེ་ལྔ་ཚན་དང་པོ་དང༌། གོ་ཏྲ་བཱ་ཆ་གསུམ་དང༌། མུད་གཱ་ཆ་བཞི་དང༌། སྲན་མ་ཆ་ལྔ་དང༌། ཏིལ་དཀར་པོ་ཆ་གཉིས་དང༌། གྲོ་ཆ་གཅིག་སྟེ་ལྔ་ཚན་གཉིས་པ་དང༌། མཽཥྛ་ཆ་ལྔ་དང༌། ཏྲི་པུ་ཊཱ་ཆ་གཉིས་དང༌། ཡུངས་ནག་ཆ་གཅིག་དང༌། ནས་ཆ་གསུམ་དང༌། མོན་སྲན་ཆ་བཞི་སྟེ་ལྔ་ཚན་གསུམ་པ་དང༌། སྲན་ཆུང་ཆ་གཅིག་དང༌། ཡུངས་ཀར་ཆ་གསུམ་དང༌། ཁྲེ་ཆ་བཞི་དང༌། རུ་བ་རི་ཀཱ་ཆ་ལྔ་དང༌། བར་བ་ཊི་ཀཱ་ཆ་གཉིས་ཏེ་ལྔ་ཚན་བཞི་པ་དང༌། ཨ་ཏ་ཤཱི་ཆ་བཞི་དང༌། བ་ར་ཌཱི་ཆ་ལྔ་དང༌། བརྞྞཱ་ཆ་གཉིས་དང༌། གུ་ལན་ཐཱ་ཆ་གཅིག་དང༌། ཙ་ན་ཀ་ནག་པོ་ཆ་གསུམ་སྟེ་ལྔ་ཚན་ལྔ་པོ་དག་ལས་ཇི་ལྟར་རྙེད་པའི་ལྔ་ཚན་ནོ། །འདིར་ཆའི་དབྱེ་བ་ནི་ རྡོག་པོའི་གྲངས་ཀྱིས་རིག་པར་བྱའོ། །དེ་ལྟར་སྨན་དང་འབྲུ་རྣམས་ནི་ཁོ་བོས་བཀོད་པའི་རེའུ་མིག་ལས་ཀྱང་རྟོགས་པར་བྱའོ། །དེ་ལ་རིན་པོ་ཆེ་ལྗང་ཁུ་དང༌། ཁབ་ལེན་གྱི་ལྕགས་དང༌། ཆ་གཅིག་པའི་སྨན་དང་དྲི་དང་འབྲུ་རྣམས་ནི་དུང་ཆོས་སུ་གཞུག་པར་བྱའོ། །དེ་བཞིན་དུ། རིན་པོ་ཆེ་སྔོན་པོ་དང༌། ཁབ་ལེན་གྱི་ལྕགས་དང༌། ཆ་གཅིག་པའི་སྨན་དང་དྲི་དང་འབྲུ་རྣམས་ནི་རྒྱལ་བ་དང་རྣམ་པར་རྒྱལ་བའི་བུམ་པ་ལའོ། །རིན་པོ་ཆེ་ནག་པོ་དང༌། ལྕགས་རྣོན་པོ་དང༌། ཆ་གཉིས་པའི་སྨན་དང་དྲི་དང་འབྲུ་རྣམས་ནི་ཤར་དང་མེའི་བུམ་པ་ལའོ། །རིན་པོ་ཆེ་དམར་པོ་དང༌། ཟངས་དང༌། ཆ་གསུམ་པའི་སྨན་དང་དྲི་དང་འབྲུ་རྣམས་ནི་ལྷོ་དང་བདེན་བྲལ་གྱི་བུམ་པ་ལའོ། །རིན་པོ་ཆེ་དཀར་པོ་དང༌། དངུལ་དང༌། ཆ་བཞི་པའི་སྨན་དང་དྲི་དང་འབྲུ་རྣམས་ནི་བྱང་དང་དབང་ལྡན་གྱི་བུམ་པ་ལའོ། །རིན་པོ་ཆེ་སེར་པོ་དང༌། གསེར་དང༌། 
@
ཆ་ལྔ་པའི་སྨན་དང་དྲི་དང་འབྲུ་རྣམས་ནི་ནུབ་དང་རླུང་གི་བུམ་པ་ལ་སྟེ། ཐམས་ཅད་སྲོག་ཆགས་མེད་པའི་ཆུ་གཙང་མ་དང་ལྡན་པ་ལའོ། ། དེ་ལྟར་རིན་པོ་ཆེ་ཁ་དོག་ལྔ་དང༌། ལྕགས་ལྔ་དང༌། ནགས་ཀྱི་སྨན་ལྔ་དང༌། དྲིའི་རྫས་ལྔ་དང༌། འབྲུ་ལྔ་རྣམས་རིགས་དང་ཁ་དོག་དང་ཆའི་དབྱེ་བས་བུམ་པ་སོ་སོར་གཞུག་པར་བྱ་ཞིང༌། སླར་ཡང་ལྔ་ཚན་ལྔ་པོ་དེ་དག་ཐུམ་པོར་བཅིངས་ནས་རྣམ་པར་རྒྱལ་བའི་དུང་ཆུས་གང་བར་གཞུག་པར་བྱ་སྟེ། སྐྱེ་བའི་གནས་ལྔར་དབང་བསྐུར་བའི་དོན་དུའོ། །དེ་ལ་དཀྱིལ་འཁོར་གྱི་དབུས་སུ་རྒྱལ་བ་དང་རྣམ་པར་རྒྱལ་བའི་བུམ་པ་དང༌། གཞན་རྣམས་ཀྱང་གནས་ཇི་ལྟ་བར་བཀོད་ནས། ཧཾ་ཧཱཾ་ཧིཾ་ཧཱིཾ་ཧྼྀཾ་ཧྼཱྀཾ་ཧུཾ་ཧཱུཾ་ཧླྀཾ་ཧླཱྀཾ་རྣམས་ལས་ཡང་དག་པར་བྱུང་བའི་བདུད་རྩིའི་བུམ་པ་རྣམས་སུ་བལྟ་བར་བྱའོ། །དེ་ནས་འཆད་པར་འགྱུར་བའི་ཆོ་གས་རང་གི་སྙིང་གར་ཟླ་བ་དང་ཉི་མ་དང་སྒྲ་གཅན་ལ་གནས་པའི་དུས་ཀྱི་འཁོར་ལོའི་ཤེས་རབ་དང་བཅས་པ་རྣམ་པར་བསྒོམས་ཏེ། དེ་དག་གི་ཐུགས་ཀར་གནས་པའི་ཟླ་བ་དང་ཉི་མ་ཁ་སྦྱར་བ་ལས་འོད་ཟེར་ལྕགས་ཀྱུ་ལྟ་བུ་སྤྲོས་ནས་དེས་བཀུག་པའི་ཡེ་ཤེས་ཀྱི་བདུད་རྩི་དང་ལྷན་ཅིག་རོ་གཅིག་ཏུ་བྱས་ཏེ། ཨོཾ་ཧཾ་ཧཱཾ་ཧིཾ་ཧཱིཾ་ཧྼྀཾ་ཧྼཱྀཾ་ཧུཾ་ཧཱུཾ་ཧླྀཾ་ཧླཱྀཾ་བཛྲ་པད་མ་ཨ་མྲྀ་ཏ་གྷ་ཊ་སུ་བི་ཤུདྡྷ་དྷརྨྨ་དྷཱ་ཏུ་སྭ་བྷཱ་བ་སརྦ་དྷརྨྨཱན་སུ་བི་ཤུདྡྷ་དྷརྨྨ་དྷཱ་ཏུ་སྭ་བྷཱ་བཱན་ཀུ་རུ་ཀུ་རུ་སྭཱཧཱ། ཞེས་པ་བཟླ་བར་བྱའོ། ། དེ་བཞིན་དུ། དྲི་ལ་སོགས་པའི་མཆོད་པ་རྣམས་ཀྱང་དབུལ་བར་བྱ་སྟེ། རྡོ་རྗེའི་བུམ་པ་སྟ་གོན་དུ་གནས་པའི་ཆོ་གའོ། །འདིར་བུམ་པ་སོ་སོ་ལ་རིགས་སོ་སོའི་ལྷའི་བསྒོམ་བཟླས་ནི་གསུངས་པ་མེད་དེ། གང་གི་ཕྱིར་རྒྱལ་བ་དང་རྣམ་པར་རྒྱལ་བ་ནི་ཁུ་བ་དང་རྡུལ་འགགས་པའི་ཕྱིར་བདུད་རྩིའི་བུམ་པའོ། །དེ་བཞིན་དུ། ཤར་དང་མེར་གནས་པའི་རྐང་འགགས་པ་དང༌། ལྷོ་དང་བདེན་བྲལ་དུ་གནས་པ་ནི་ཁྲག་འགགས་པ་དང༌། བྱང་དང་དབང་ལྡན་དུ་གནས་པ་ནི་གཅི་བ་འགགས་པ་དང༌། ནུབ་དང་རླུང་དུ་གནས་པ་ནི་བཤང་བ་འགགས་པ་ཉིད་ཀྱི་ཕྱིར་བདུད་རྩིའི་བུམ་པ་སྟེ་འཆི་བ་མེད་པ་སྟེར་བའི་ཕྱིར་རོ། །དེས་ན་འདིར་བདུད་རྩིའི་བུམ་པར་སྒྲུབ་པ་ཉིད་ནི་འཕགས་པའི་དགོངས་པའོ། །དེ་བཞིན་དུ། སློབ་མ་ལ་སོགས་པ་
@
གསང་བའི་དོན་དུ་འདི་དག་ལས་གཞན་པ་ལས་ཐམས་ཅད་པའི་བུམ་པ་ཞེས་པ་ཡང་གསུངས་པ་མེད་དེ། གང་གི་ཕྱིར་སློབ་མ་གསང་བ་ནི་དུང་ཆོས་ཀྱི་ཆུ་ཉིད་ཀྱིས་བྱེད་པའི་ཕྱིར་དང༌། སྦྱིན་སྲེག་ལ་སོགས་པ་སྐབས་གཞན་དུ་ནི་བསང་གཏོར་གྱི་ཆུས་བྱ་བར་གསུངས་པའི་ཕྱིར་རོ། །ཧ་ཅང་སྤྲོས་པས་ཆོག་གོ །དེ་ནས་རྡོ་རྗེའི་ཐིག་སྐུད་ལྷག་པར་གནས་པར་བྱའོ། །དེ་ཡང་གཞོན་ནུ་མས་བཀལ་བའི་སྲད་བུ་དུ་མ་གསུམ་སྒྲིལ་གྱི་བདག་ཉིད་དུ་བྱ་སྟེ། རྩ་དུ་མ་འདུས་པ་ལུས་དང་ངག་དང་སེམས་ཀྱི་རྩ་གསུམ་གཅིག་ཏུ་འདྲེས་པའི་བདག་ཉིད་དོ། །སྦོམས་ཀྱི་ཚད་ནི་ནས་གཅིག་སྟེ་སློབ་དཔོན་གྱི་མཐེ་བོའི་བརྒྱད་ཆེའོ། །སྲིད་དུ་ནི་དཀྱིལ་འཁོར་གྱི་ཉིས་འགྱུར་ཏེ། འདིར་འཛིན་པའི་ཆ་མ་གཏོགས་པ་ཁྲུ་བརྒྱད་དོ།  །གལ་ཏེ་རྒྱུད་གཞན་ལས་ཐིག་སྐུད་སྦོམས་སུ་སྒོའི་ཉི་ཤུ་ཆ་དང༌། སྲིད་དུ་དཀྱིལ་འཁོར་ལས་ཉིས་འགྱུར་དུ་གསུངས་པ་མ་ཡིན་ནམ། འདིར་སྦོམས་སུ་ནས་ཙམ་དང་སྲིད་དུ་ཁྲུ་བརྒྱད་ཅེས་པ་ཇི་ལྟར་ཞེ་ན། གསུང་དེ་ནི་དཀྱིལ་འཁོར་ཁྲུ་གང་ཙམ་གྱི་དབང་དུ་བྱས་ཀྱི་ཐམས་ཅད་དུ་ངེས་པ་ནི་མ་ཡིན་ནོ། ། ཅི་སྟེ་ཡིན་ན་ཁྲུ་སྟོང་པའི་དཀྱིལ་འཁོར་ལ་ཐིག་སྐུད་སྦོམས་སུ་སོར་དྲུག་ལྷག་པའི་ཁྲུ་དྲུག་དང་ལྡན་ཞིང༌། སྲིད་དུ་ཁྲུ་ཉིས་སྟོང་དང་ལྡན་པས་ཐིག་གདབ་པ་སྒྲུབ་པར་འགྱུར་ཏེ་དེ་ལྟར་ཡང་མ་ཡིན་ནོ། །འདིར་ཁྲུ་བརྒྱད་ཅེས་པ་ཡང་འཇིག་རྟེན་གྱི་ཁམས་ལ་དཔག་ཚད་འབུམ་ཕྲག་བཞི་དང༌། ལུས་ལ་ཁྲུ་བཞིའི་དག་པས་དཀྱིལ་འཁོར་ལ་ཡང་ཁྲུ་བཞི་སྟེ། དེས་ན་ཐིག་སྐུད་ལ་ཁྲུ་བརྒྱད་དོ། །དེ་བཞིན་དུ། དཀྱིལ་འཁོར་ཁྲུ་གང་བ་དང་བཅུ་གཉིས་པ་དང་བཅུ་དྲུག་པ་དང་ཉི་ཤུ་པ་ཡང༌། སྲིད་དུ་རང་རང་གི་གཉིས་འགྱུར་ཏེ། སྦཽམས་སུ་ནི་ནས་ཀྱི་ཚད་ཙམ་མོ། །ཐིག་སྐུད་དེ་ཉིད་ཀྱིས་ཁྲུ་སྟོང་པའི་མཐར་ཐུག་པའི་དཀྱིལ་འཁོར་ཆེན་པོ་རྣམས་ལ་ཡང་ཡང་དུ་མཐུད་ནས་ཐིག་གདབ་པར་བྱའོ། །དེ་ཉིད་ཀྱི་ཕྱིར་གང་དག་མཐེ་བོང་གི་ཚད་ཙམ་ཞེས་པ་དེ་དག་ནི་མུ་ཅོར་རོ། །དེ་ལྟར་མཚན་ཉིད་དང་ལྡན་པའི་ཐིག་སྐུད་དྲི་བཟང་པོས་བྱུགས་ཏེ། སྣོད་གཙང་མར་བཀོད་ནས། ཨཱཾ་ཨཱིཾ་རཱྀཾ་ཨཱུཾ་ལཱྀ་རྣམས་ལས་ཡང་དག་པར་བྱུང་བའི་ཡུམ་ལྔའི་ངོ་བོ་རྡོ་
@
རྗེ་སྲད་བུའི་རྣམ་པར་བལྟ་བར་བྱའོ། །དེ་ནས་རང་གི་སྙིང་གར་ཟླ་བ་དང་ཉི་མ་དང་སྒྲ་གཅན་གྱི་སྟེང་དུ་ཧཱུཾ་ལས་བྱུང་བའི་དུས་ཀྱི་འཁོར་ལོ་གཡས་རྐྱང་གི་གར་གྱིས་བདུད་དང་ཉོན་མོངས་པ་མནན་ཅིང་ཡུམ་དང་བཅས་པ་བསྒོམ་པར་བྱའོ། །དེ་ནས་སྣ་ཚོགས་ཡུམ་གྱི་ཐུགས་ཀའི་ཉི་མ་ལས་སྤྲོས་པའི་རྡོ་རྗེ་ལྕགས་ཀྱུས་ལྷ་མོ་རྣམས་བཀུག་ནས་ཐིག་སྐུད་ཀྱི་རྣམ་པས་བསྟིམས་ཏེ་རྡོ་རྗེའི་སྲད་བུ་དང་ལྷན་ཅིག་རོ་གཅིག་ཏུ་བྱས་ནས། ཨོཾ་ཨཱཾ་ཨཱིཾ་རཱྀཾ་ཨཱུཾ་ལཱྀཾ་བཛྲ་སཱུ་ཏྲ་སརྦ་དྷརྨ་ཨེ་ཀ་སྭ་བྷཱ་བ་སརྦ་དྷརྨྨཱ་ཨེ་ཀ་ཨཱ་ཀཱ་ར་སྭ་བྷཱ་བཱན་ཀུ་རུ་ཀུ་རུ་སྭཱཧཱ། ཞེས་པ་བཟླ་བར་བྱའོ། །དྲི་ལ་སོགས་པ་ཕུལ་ནས་ཤར་གྱི་ཆར་གཞག་པར་བྱ་སྟེ། རྡོ་རྗེའི་ཐིག་སྐུད་སྟ་གོན་དུ་གནས་པའི་ཆོ་གའོ། ། འདིར་ཡེ་ཤེས་ཀྱི་ཐིག་སྐུད་དང་ལས་ཀྱི་ཐིག་སྐུད་ཅེས་པ་དུ་མ་ནི་གསུངས་པ་མེད་དོ། །མ་གསུངས་ཀྱང་བྱེད་ན་ནི་ཡེ་ཤེས་ཀྱི་རྡུལ་ཚོན་དང་ལས་ཀྱི་རྡུལ་ཚོན་ཞེས་པ་ལ་སོགས་པར་ཡང་འགྱུར་རོ། །དེས་ན་གང་དུ་དཀྱིལ་འཁོར་འབྲི་བ་དེར་ཐིག་གདབ་པ་དགོས་པའི་ཕྱིར་ཐིག་སྐུད་སྟ་གོན་དུ་གནས་པ་གསུངས་ཀྱི། དཀྱིལ་འཁོར་མི་འབྲི་བའི་སར་ཡང་ཐིག་འདེབས་ན་ནི་ཧ་ཅང་ཐལ་བར་འགྱུར་ཏེ། དེའི་ཕྱིར་རྩ་བའི་རྒྱུད་རྣམས་ཀྱི་རྗེས་སུ་འབྲངས་པ་བྱང་ཆུབ་སེམས་དཔའི་འགྲེལ་པ་རྣམས་ལས་མ་གསུངས་སོ། །དེ་ནས་རྡུལ་ཚོན་ལྷག་པར་གནས་པ་བྱའོ། །དེ་ཡང་འཁོར་ལོ་སྒྱུར་བའི་འབྱོར་བ་ལ་རྡོ་རྗེ་རིན་པོ་ཆེ་རྣམས་སམ། གཞན་རིན་པོ་ཆེ་ཁ་དོག་ལྔ་སྟེ། མ་ར་ཀ་ཏ་དང༌། ཨིནྡྲ་ནཱི་ལ་དང༌། པད་མ་རཱ་ག་དང༌། ཟླ་བ་ཆུ་ཤེལ་དང༌། ཀར་ཀེ་ཏ་ན་དང༌། མཐོན་ཀ་ཆེན་པོ་རྣམས་ཀྱི་ཕྱེ་མས་གྲངས་བཞིན་དུ་ལྗང་ཁུ་དང༌། ནག་པོ་དང༌། དམར་པོ་དང༌། དཀར་པོ་དང༌། སེར་པོ་དང༌། སྔོན་པོའི་ཚོན་རྣམས་སོ། །ཐུན་མོང་གི་འཁོར་ལོ་སྒྱུར་བ་ནི། གསེར་དང༌། མུ་ཏིག་དང༌། བྱུ་རུ་དང༌། མུ་མེན་རྣམས་ཀྱི་ཕྱེ་མས། སེར་པོ་དང༌། དཀར་པོ་དང༌། དམར་པོ་དང༌། ནག་པོ་སྟེ། ལྗང་ཁུ་ནི་ཚོན་བཞི་བསྲེས་པས་སོ། །གཞན་ཕལ་པ་རྣམས་ལ་ནི་སྣ་ཚོགས་པའི་ནོར་བུ་རྣམས་སམ། དེ་མེད་ན་མུད་གཱ་དང༌། འབྲས་མ་ཉམས་པ་ལ་སོགས་པའམ་བཏགས་པའི་ཚོན་ཐུན་མོང་པ་གཞན་གྱིས་ཀྱང་རུང་སྟེ། 
@
འབྱོར་བའི་དབྱེ་བས་ཇི་ལྟར་རྙེད་པའི་རྡུལ་ཚོན་བསྒྲུབ་པར་བྱའོ། །དེ་ལ་རྡོ་རྗེ་རྣམས་ཀྱིས་ཇི་ལྟ་བ་དེ་བཞིན་དུ་མ་ཉམས་པའི་འབྲུ་རྣམས་ཀྱིས་སོ། །མ་ར་ཀ་ལ་སོགས་པའི་ཕྱེ་མ་རྣམས་ཀྱིས་ཇི་ལྟ་བ་དེ་བཞིན་དུ་བཏགས་པའི་ཚོན་རྣམས་ཀྱིས་ཏེ། མིའི་རུས་པའི་ཕྱེ་མ་ལ་སོགས་པ་དང་ལྷན་ཅིག་སྣོད་གཙང་མར་བཀོད་ནས། ཨ་ཨིཾ་རྀཾ་ཨུ་ལྀཾ་རྣམས་ལས་བྱུང་བའི་དེ་བཞིན་གཤེགས་པ་ལྔའི་ངོ་བོ་རྡོ་རྗེ་རྡུལ་ཚོན་གྱི་རྣམ་པར་བལྟ་བར་བྱའོ། །དེ་ནས་རང་གི་སྙིང་གར་ཟླ་བ་དང་ཉི་མ་དང་སྒྲ་གཅན་ལ་གནས་པའི་དུས་ཀྱི་འཁོར་ལོ་ཡུམ་དང་བཅས་པ་རྣམ་པར་བསྒོམས་ཏེ། ཡབ་ཀྱི་ཐུགས་ཀའི་ཟླ་བ་ལས་སྤྲོས་པའི་རྡོ་རྗེ་ལྕགས་ཀྱུས་སངས་རྒྱས་རྣམས་བཀུག་ནས་རྡུལ་ཚོན་གྱི་རྣམ་པས་བསྟིམས་ཏེ། རྡོ་རྗེའི་རྡུལ་ཚོན་དང་ལྷན་གཅིག་རོ་གཅིག་ཏུ་བྱས་ནས། ཨོཾ་ཨ་ཨིཾ་རྀཾ་ཨུ་ལྀཾ་སུ་བི་ཤུདྡྷ་པཉྩ་སྐན་དྷ་སྭ་བྷཱ་བ་པཉྩ་སྐན་དྷཱ་ན་སུ་བི་ཤུདྡྷ་དྷརྨྨཱན་ཀུ་རུ་ཀུ་རུ་སྭཱཧཱ། ཞེས་པ་བཟླས་པར་བྱའོ། །དྲི་ལ་སོགས་པ་ཕུལ་ནས་ནུབ་ཀྱི་ཆར་གཞག་པར་བྱ་སྟེ། རྡོ་རྗེའི་རྡུལ་ཚོན་སྟ་གོན་དུ་གནས་པའི་ཆོ་གའོ། །དེ་ནས་རྡོ་རྗེ་ལྷག་པར་གནས་པ་ནི། གསོར་བའི་རྡོ་རྗེ་སོར་བཅུ་གཉིས་པ་སྟེ། གསང་བའི་འཁོར་ལོ་རྣམ་པར་དག་པས་སོ། །དེ་ཉིད་ཆ་གསུམ་དུ་བྱས་པའི་དབུས་ཀྱི་ཆ་ལ་ལྟེ་བ་ཞལ་བཞི་པ་སྟེ། དབུས་ཀྱི་ཆ་དེ་ཉིད་ཀྱི་སུམ་ཆའོ། །ལྟེ་བའི་མཐའ་གཉིས་ལ་པད་མའི་འདབ་མ་བརྒྱད་བརྒྱད་དག་སྟེ་ལྟེ་བའི་ཚད་ཀྱིས་སོ། །དེ་དག་གི་ཕྱི་རོལ་ཏུ་རྡོ་རྗེའི་རྭ་རྣམས་ཏེ་སྲིད་དུ་རྡོ་རྗེའི་སུམ་ཆའོ། །སོ་སོའི་སྦོམས་སུ་ཡང་སུམ་ཆ་དེ་ཉིད་ཀྱི་བཞི་ཆ་སྟེ་དབུས་ཀྱི་རྭ་ནི་ཟུར་བཞི་པའི་རྣམ་པ་ཅུང་ཟད་རིང་བ་དང༌། ཕྱོགས་བཞིའམ་མཚམས་བཞིར་གནས་པའི་རྭ་རྣམས་ནི་ཅུང་ཟད་ཐུང་ཞིང་ཟླུམ་པའོ། །ཕྱི་རོལ་གྱི་རྭ་རྣམས་ཀྱི་འོག་ཏུ་སུམ་ཆ་གཅིག་དང་སྟེང་དུ་སུམ་ཆ་གཉིས་ཏེ་དབུས་ཀྱི་ཆ་སྦོམ་ཞིང་དེ་ལས་འོག་གི་ཆ་ཅུང་ཟད་ཕྲ་ལ་དེ་ལས་ཀྱང་སྟེང་གི་ཆ་ཕྲ་བར་གྱུར་པ་བ་དཱ་རའི་ཚེར་མ་ལྟ་བུའོ། །འདི་དག་དབུས་ཀྱི་རྭ་ལ་སྦྱར་བ་ནི་ཞི་བ་སྟེ། དྲག་པོ་ལ་ནི་ཁ་གྱེས་པའོ། །དེ་ལྟར་ན་ཁུ་བའི་ཆོས་ཅན་ཐབས་ཀྱི་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེ་རྣམ་
@
པར་དག་པ་དང༌། ཚངས་པའི་གནས་བཞིའི་དག་པས་རྡོ་རྗེ་ཞལ་བཞི་པའོ། །ཡང་ན་ལྟེ་བར་ཞལ་མེད་པ་ཡང་རུང་སྟེ་དབྱངས་མེད་པའི་གསལ་བྱེད་བརྗོད་དུ་མེད་པའི་རང་བཞིན་ཡིན་པའི་ཕྱིར་རོ། ། དེ་ཉིད་ཧཱུཾ་ལས་བྱུང་བའི་རྡོ་རྗེ་གཙོ་བོའི་ངོ་བོར་ཡང་དག་པར་བལྟས་ནས། སྔ་མ་བཞིན་དུ་རང་གི་སྙིང་གར་གནས་པའི་དུས་ཀྱི་འཁོར་ལོའི་ཐུགས་ཀའི་ཟླ་བ་ལས་སྤྲོས་པའི་རྡོ་རྗེ་ལྕགས་ཀྱུས་གཙོ་བོ་ཡེ་ཤེས་སེམས་དཔའ་བཀུག་ནས་རྡོ་རྗེའི་རྣམ་པས་བསྟིམས་ཏེ་རྡོ་རྗེ་དང་ལྷན་ཅིག་རོ་གཅིག་ཏུ་བྱས་ནས། ཨོཾ་ཧཱུཾ་ཀྲོ་དྷ་བཛྲ་སརྦ་སཏྭ་ཀ་རུ་ཎ་ཨཱད་མ་ཀ་སརྦ་དྷརྨྨ་ཨེ་ཀ་སུ་ཁ་སྭ་བྷཱ་བ་སརྦ་དྷརྨྨཱན་བཛྲ་སུ་ཁ་སྭ་བྷཱ་བཱན་ཀུ་རུ་ཀུ་རུ་སྭཱཧཱ། ཞེས་པ་བཟླ་བར་བྱའོ། །དྲི་ལ་སོགས་པ་ཕུལ་ནས་ལྷོའི་ཆར་གཞག་པར་བྱ་སྟེ། རྡོ་རྗེ་སྟ་གོན་དུ་གནས་པའི་ཆོ་གའོ། །དེ་ནས་རྡོ་རྗེ་དྲིལ་བུ་ལྷག་པར་གནས་པ་སྟེ་དེ་ཡང་ཆ་གསུམ་པའོ། །དེ་ལ་སྟེང་གི་ཆ་དང་དབུས་ཀྱི་ཆ་ནི་ཞལ་དང་བཅས་པའི་རྡོ་རྗེའི་ཕྱོགས་གཅིག་ཇི་ལྟ་བ་སྟེ། གསེར་དང་དངུལ་ལ་སོགས་པ་ལས་བྱས་པའོ། །འོག་གི་ཆ་ནི་འཁར་བ་ལས་བྱས་པ་སྒྲ་སྒྲོགས་པའི་རང་བཞིན་ཏེ། ཞི་བ་ལ་བ་ལང་གི་གདོང་པ་ལྟ་བུ་རྡོ་རྗེ་ཁ་ཟུམ་པས་མཚན་པ་དང༌། དྲག་པོ་ལ་པད་མ་རྣམ་པར་རྒྱས་པ་ལྟ་བུ་རྡོ་རྗེ་ཁ་གྱེས་པས་མཚན་པའོ། །དེ་ལྟར་ན་རྡུལ་གྱི་ཆོས་ཅན་ཤེས་རབ་གྱི་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེ་རྣམ་པར་དག་པ་དང༌། རྣམ་པར་ཐར་པའི་སྒོ་བཞིའི་ ཚེ་དྲིལ་བུ་ཡང་ཞལ་བཞི་དང་ལྡན་པའོ། །ཡང་ན་འདི་ནི་ཞལ་གཅིག་དང་ལྡན་པ་སྟེ་ཨཱ་ལི་དབྱངས་ཀྱི་ཆོས་ཅན་སྒྲ་སྒྲོགས་པའི་རང་བཞིན་ཡིན་པའི་ཕྱིར་རོ། །དེས་ན་འདིར་གང་གི་ཚེ་རྡོ་རྗེ་ཞལ་བཞི་དང་ལྡན་པའི་དེའི་ཚེ་དྲིལ་བུ་ཡང་ཞལ་བཞི་དང་ལྡན་པའོ། །གང་གི་ཚེ་རྡོ་རྗེ་ཞལ་དང་བྲལ་བ་དེའི་ཚེ་དྲིལ་བུ་ཞལ་གཅིག་པ་དང་ལྡན་པའོ། །དེ་ཉིད་ཧོཿལས་བྱུང་བའི་གཙོ་མོ་རྡོ་རྗེ་དྲིལ་བུའི་རྣམ་པར་བལྟས་ནས་སྔ་མ་བཞིན་དུ་རང་གི་སྙིང་གར་གནས་པའི་སྣ་ཚོགས་ཡུམ་གྱི་ཐུགས་ཀའི་ཉི་མ་ལས་སྤྲོས་པའི་རྡོ་རྗེ་ལྕགས་ཀྱུས་གཙོ་མོ་ཡེ་ཤེས་སེམས་དཔའ་བཀུག་ནས་རྡོ་རྗེ་དྲིལ་བུའི་རྣམ་པས་བསྟིམས་ཏེ། དེ་དང་ལྷན་ཅིག་རོ་གཅིག་ཏུ་བྱས་
@
ནས། ཨོཾ་ཧོཿབཛྲ་གྷཎ་ཌེ་སརྦ་དྷརྨྨ་ཨེ་ཀ་པྲཛྙཱ་དྷཱ་ནི་སྭ་བྷཱ་བེ་སརྦ་ཨཱ་ཀཱ་རེ་སརྦ་དྷརྨྨ་པྲ་བོ་དྷ་ནི་སརྦ་དྷརྨྨཱན་ནིཿསྭ་བྷཱ་བེ་ན་པྲ་བོ་དྷ་ཡ་སྭཱཧཱ། ཞེས་པ་བཟླ་བར་བྱའོ། །དྲི་ལ་སོགས་པ་ཕུལ་ནས་བྱང་གི་ཆར་བཞག་པར་བྱ་སྟེ། རྡོ་རྗེ་དྲིལ་བུ་སྟ་གོན་དུ་གནས་པའི་ཆོ་གའོ། །དེ་ལྟར་ས་ལ་སོགས་པ་ཡང་དག་པར་བཟུང་བ་རྫོགས་ནས། སློབ་མ་རྣམས་ཁྲུས་བྱས་ཤིང་གོས་གཙང་མ་བགོས་ཏེ། གསེར་གྱི་མེ་ཏོག་ལ་སོགས་པའི་མཎྜལ་སྔོན་དུ་འགྲོ་བས། སློབ་དཔོན་ལ་གསོལ་བ་གདབ་པར་བྱ་སྟེ། བདག་ནི་མི་བཟད་འཁོར་བས་འཇིགས་པས་དེ་རང་ཉིད་ནས་རྒྱལ་བ་རྣམས་ལ་སྐྱབས་སུ་ལྷག་པར་མཆི། །ངེས་པར་སྲིད་པའི་འཇིགས་འཕྲོག་ཁྱེད་ཀྱི་ཞབས་ཀྱི་ཆུ་སྐྱེས་དག་ལ་ལུས་ངག་སེམས་ནི་དག་པས་སོ། །ཞེས་པའོ། ། དེས་ཀྱང་དེ་དག་སྣོད་དུ་རུང་བར་བྱ་བའི་ཕྱིར་ཆོས་བསྟན་པར་བྱ་སྟེ། མངལ་དུ་མངལ་གནས་སྡུག་བསྔལ་དང་ནི་བཙའ་བའི་དུས་དང་བྱིས་པའི་དངོས་པོ་ལ་ཡང་སྡུག་བསྔལ་ཏེ། ། གཞོན་ནུ་ལང་ཚོ་དག་ལ་བུད་མེད་ནོར་དང་འབྱོར་པ་ཉམས་པའི་ཉོན་མོངས་སྡུག་བསྔལ་ཆེན་པོས་གང༌། །རྒ་དང་འཆི་བའི་སྡུག་བསྔལ་ཉིད་དེ་སླར་ཡང་འགྲོ་བ་དྲུག་ཏུ་ངུ་འབོད་ལ་སོགས་འཇིགས་སྟེར་བ། །འགྲོ་བ་འདི་དག་མ་ལུས་སྒྱུ་མ་ལ་རྨོངས་གྱུར་པས་སྡུག་བསྔལ་ལས་ནི་སྡུག་བསྔལ་འཛིན་པའོ། །འཁོར་བར་མི་ཉིད་དུ་ནི་བརྒྱ་ལམ་ཞིག་ན་གྱུར་ཀྱང་ཆོས་ཀྱི་བློ་ནི་བརྒྱ་ལམ་ཞིག་ནའོ། །དེ་ལས་དགེ་བའི་དབང་གིས་སངས་རྒྱས་ལས་ནི་རྗེས་ཆགས་གྱུར་ཀྱང་དང་པོའི་ཐེག་པ་རབ་ཏུ་འཇུག །དེ་ལས་དཔལ་ལྡན་རྡོ་རྗེ་ཐེག་པ་བསྒོམ་པ་ལ་ནི་བློ་གྲོས་མ་ལུས་འཇུག་པ་བརྒྱ་ལམ་ནའོ། །དེ་ལས་སངས་རྒྱས་ཉིད་འདོད་མཆོག་གི་བདེ་བའི་གོ་འཕང་དག་ལ་འཇུག་པ་ཨེ་མ་ཤིན་ཏུ་དཀའ། །ཞེས་པ་དོན་གོ་བར་བསྙད་པས་སོ། །དེ་ནས་ས་དེ་ཉིད་དུ་ལས་དང་རྗེས་སུ་མཐུན་པའི་མཎྜལ་བྱས་ཏེ་དེར་སློབ་མ་ཤར་དུ་མངོན་པར་ཕྱོགས་པ་ལ་ཨུ་དུམ་བཱ་རའམ་འོ་མ་ཅན་གྱི་ཤིང་གཞན་ཡང་རུང་སྟེ་སོར་བཅུ་གཉིས་པའི་སོ་ཤིང་མགོ་བོར་མེ་ཏོག་གི་ཕྲེང་བ་བཅིངས་པ་དྲི་ལ་སོགས་པ་རྣམས་ཀྱིས་མཆོད་དེ། ཨོཾ་ཨཱཿཧཱུཾ་ཞེས་པ་ལན་
@
བདུན་གྱིས་མངོན་པར་བསྔགས་ནས། ཨོཾ་ཨཱཿཧཱུཾ་ཧོཿཧཾ་ཀྵཿ བཛྲ་དན་ད་ཀཱཥྛ་ཙ་ཏུར་བི་མོ་ཀྵ་མུ་ཁ་བི་ཤུདྡྷ་སྭ་བྷཱ་བཾ་ཀཱ་ཡ་ཝཀ་ཙིཏྟ་ཛྙཱ་ན་མུ་ཁ་དན་ཏ་ཨཱ་དི་མ་ལཾ་བི་ཤོ་དྷ་ཡ་བི་ཤོ་དྷ་སྭཱཧཱ། ཞེས་པ་འདིས་སྦྱིན་པར་བྱའོ། ། དེས་ཀྱང་སོ་ལ་སོགས་པའི་དྲི་མ་དག་པར་བྱས་ནས་མཎྜལ་གྱི་སྟེང་དུ་དོར་བར་བྱའོ། ། དེའི་མགོ་གང་དུ་ཕྱོགས་པའི་ལས་རབ་འབྱམས་ལ་སོགས་པ་འགྲུབ་པར་འགྱུར་ཏེ། དབང་ལྡན་དུ་ཞི་བ་དང༌། བྱང་དུ་རྒྱས་པ་དང༌། མེར་བསད་པ་དང༌། ཤར་དུ་བསྐྲད་པ་དང༌། བདེན་བྲལ་དུ་དབང་དང༌། ལྷོར་དགུག་པ་དང༌། རླུང་དུ་རྨོངས་པ་དང༌། ནུབ་ཏུ་རེངས་པའི་ལས་འགྲུབ་པ་ཉིད་དོ། །སྟེང་དང་འོག་ཏུ་ནི་ལས་ཐམས་ཅད་པའམ་མཁའ་ལ་སྤྱོད་པ་དང༌། ས་ལ་སྤྱོད་པ་འགྲུབ་པར་འགྱུར་ཏེ་སོ་ཤིང་གི་ཆོ་གའོ། །དེ་ནས་སློབ་མ་དཀྱིལ་འཁོར་གྱི་ས་ལ་བཅུག་སྟེ། མགོ་བོ་དང༌། མགྲིན་པ་དང༌། སྙིང་ཁ་དང༌། ལྟེ་བ་དང༌། གཙུག་ཏོར་དང༌། གསང་བ་རྣམས་སུ་དཀྱིལ་འཁོར་དྲུག་ལ། ཨོཾ་ཨཱཿཧཱུཾ་ཧོཿཧཾ་ཀྵཿ ཞེས་པ་རིགས་དྲུག་པོ་བཀོད་དེ་བསྲུང་བ་བྱས་ནས་རྡོ་རྗེ་སེམས་དཔའ་བསྐུལ་བར་བྱས་སྟེ། ཨོཾ་ཨ་ཨཱཿཨཾ་ཨཱཿབཛྲ་སཏྭ་མཧཱ་སུ་ཁ་བཛྲ་ཀ་ལ་ཙཀྲ་ཤི་ཥྱ་སྱ་ཨ་བྷི་མུ་ཁོ་བྷ་བ་སན་ཏུཥྟོ་བྷ་བ་ར་དོ་བྷ་བ། ཀཱ་ཡ་བཱཀ་ཙིཏྟ་ཨ་དྷིཥྛཱ་ནཾ་ཀུ་རུ་ཀུ་རུ་སྭཱཧཱ། ཞེས་པ་འདི་དག་གིས་སློབ་མ་བྱིན་གྱིས་བརླབས་པར་བྱའོ། །སློབ་མ་ལྷག་པར་གནས་པའི་ཆོ་ག་སྟེ། འདི་ནི་རྩ་བའི་རྒྱུད་ཀྱི་རྗེས་སུ་འཇུག་པས་ས་བཅུ་པའི་གསུང་བའི་ངེས་པའོ། །ཡང་ན་དེ་དག་གི་སྟེང་དུ་སྤྲོ་བ་བསྐྱེད་པ་དང༌། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་བ་དང༌། བསྲུང་སྐུད་བཅིང་པ་དང༌། ཀུ་ཤ་སྦྱིན་པ་ལ་སོགས་པ་ཡང་གཞན་དུ་བཤད་པའི་ཚུལ་གྱིས་བྱའོ་ཞེས་གསུང་སྟེ། ཁོ་བོས་ནི་དེ་དག་དབང་གི་ཆོ་ག་རྡོ་རྗེ་ཕྲེང་བར་བསྡུས་སོ། ། དེ་ལྟར་སློབ་མ་ལྷག་པར་གནས་པ་རྫོགས་ནས་རང་རང་གི་གནས་སུ་གཏང་སྟེ། སྔར་ལྷག་པར་གནས་པ་བྱས་པའི་བུམ་པ་དང༌། ཐིག་སྐུད་དང༌། རྡུལ་ཚོན་དང༌། རྡོ་རྗེ་དང༌། རྡོ་རྗེ་དྲིལ་བུ་སྟེ་གནས་ལྔར་བཀོད་པ་དེ་དག་གི་ལྷོར། ཨོཾ་ཧོཿབཛྲ་ཀ་མ་ལ་ད་ལ་གརྦྷེ་ཤ་ཡྻེ་བཛྲ་སུ་ཁ་མཧཱ་ནི་ཏཱཾ། ཀ་རོ་མི་ཡ་ཐཱའ་ཏ་ཐཱ་ག་ཏེ་ན་
@
ཀྲི་ཏཱ་ཧཿཧཿསྭཱཧཱ། ཞེས་པ་འདིས་མལ་སྟན་ལྷག་པར་གནས་པ་བྱ་སྟེ། དགེ་བ་དང་མི་དགེ་བའི་མཚན་མ་ཤེས་པར་བྱ་བའི་སླད་དུའོ། ། དེ་ནས་བདག་ཉིད་ནུབ་ཏུ་མགོ་དང་ཤར་དུ་རྐང་པ་ཕྱོགས་པས་མལ་དེ་ཉིད་དུ་ཉལ་བར་བྱའོ། ། དེ་ལ་བསྒོམས་པའི་སྟོབས་སམ་རྨི་ལམ་གྱི་སྟོབས་ཀྱིས་མཚན་མ་མཐོང་བར་གྱུར་ཏེ། སངས་རྒྱས་དང་བྱང་ཆུབ་སེམས་དཔའ་དང་ལྷ་མོའི་ཚོགས་རྒྱུད་མངས་ལ་སོགས་པའི་ཕྱག་མཚན་དང་ལྡན་པ་མཐོང་བའམ། རྡོ་རྗེ་མཁའ་འགྲོ་མ་གྲི་གུག་དང་ཐོད་པ་འཛིན་པ་དང༌། ཁྲོ་བོའི་དབང་པོ་རྣམས་ཀྱི་སྲུང་བའི་འཁོར་ལོའི་མཐའ་ཕན་ཆད་དུ་བདུད་དང་བགེགས་དང་ལོག་འདྲེན་ལ་སོགས་པ་རྣམས་ཉམས་པར་བྱེད་པ་མཐོང་ན་དགེ་བའོ། །ཅི་སྟེ་ཅུང་ཟད་ཀྱང་མ་མཐོང་ན་འབྲིང་པོའོ། །དེ་སྟེ་བདུད་ཀྱི་རིས་བཀྲེས་པ་དང་སྐོམ་པས་གཟིར་པ་རིད་ཅིང་སྐམ་པའི་ལུས་ཅན་གྲི་གུག་དང་ཐོད་པ་ཐོགས་པ་སྐྱེ་བོ་ལེགས་པ་དག་ལ་གནོད་པར་སེམས་པ་དག་སློབ་དཔོན་ནམ་སློབ་མས་མཐོང་ན་མཚན་མ་ངན་པར་འགྱུར་ཏེ། དེའི་ཕྱིར་དེ་བསལ་བའི་དོན་དུ་རྡོ་རྗེ་སློབ་དཔོན་གྱིས་མལ་སྟན་སྤངས་ནས། དཀྱིལ་འཁོར་གྱི་ཤར་དུ་སྲུང་བའི་འཁོར་ལོ་བསྒོམས་ཏེ་སྒྲུབ་ཐབས་སུ་བཤད་པའི་ཆོ་གས་སླར་ཡང་གཏོར་མ་རྒྱ་ཆེན་པོ་སྦྱིན་པར་བྱའོ། །འདིར་སྦྱང་བའི་སྔགས་གཞན་ནི། ཨོཾ་ཕྲེཾ་བཛྲ་ཌཱ་ཀི་ནཱི་བཛྲ་ དྷཱ་ཏྭཱི་ཤྭ་རི་ག་ག་ན་སྭ་བྷཱ་བ་སརྦ་དྲ་བྱ་བི་ཤྭ་དྷ་ནི་སརྦ་དྲ་བྱཱ་ནི་བི་ཤྭ་དྷ་ཡ་ཧུཾ་ཕྲེཾ་ཕཊ། ཅེས་པ་སྟེ་བགེགས་ཞི་བར་བྱེད་པའི་གཏོར་མ་སྦྱང་བའི་སྔགས་སོ། །དེ་བཞིན་དུ། སངས་རྒྱས་རྣམས་ཀྱང་རང་གི་ལུས་ལ་དགོད་པར་བྱ་སྟེ། སངས་རྒྱས་ཡབ་ཡུམ་བཅས་པ་སྲས་བཅས་གཡོག་འཁོར་དང༌། །གྲོགས་བཅས་གཉེན་རྣམས་དག་གིས་བསྐོར་བའི་ཚོགས་པ་ནི། །ལྷ་དང་ལྷ་མོ་དག་གིས་མཉེས་པར་བྱེད་རྣམས་དང༌། །མཆོག་གི་རྡོ་རྗེ་སེམས་དཔའ་དག་ནི་གཤེགས་སུ་གསོལ། །ཞེས་པ་འདིས་དེ་བཞིན་གཤེགས་པ་རྣམས་སྦྱན་དྲངས་ནས་རང་རང་གི་ཁམས་ལ་དགོད་པར་བྱའོ། །རྡོ་རྗེ་མཁའ་འགྲོ་མ་རྣམས་ཀྱང༌། ཨོཾ་ཧ་ཧཱ་ཧི་ཧཱི་བཛྲ་བྷཻ་ར་བ་ཨཱ་ཀར་ཥ་ཡ་ཨཱ་ཀར་ཥ་ཡ། པྲ་བེ་ཤ་ཡ་བྲ་བེ་ཤ་ཡ། བནྡྷ་ཡ་བནྡྷ་ཡ། ཏོ་ཥ་ཡ་ཏོ་ཥ་ཡ། ཛཿཧཱུཾ་བཾ་ཧོཿ བཛྲ་ཌཱ་ཀི་ནཱི་ནཱཾ་ཧྲི་ད་ཡ་ཧུཾ་ཧཱུཾ་ཕྲེཾ་
@
ཕྲཻཾ་ཕཊ་ཕཊ། ཅེས་པ་འདིས་དབུག་པར་བྱའོ། །དེ་ནས་དེ་དག་ལ་རྡོ་རྗེའི་ཕྱག་རྒྱས་གཏོར་མ་དང་དྲི་དང་མེ་ཏོག་ལ་སོགས་པ་དབུལ་བར་བྱ་སྟེ། ཨོཾ་ཨཿཧཱུཾ་བཛྲ་ཌཱ་ཀི་ནཱི་བྷྱཿ ས་པ་རི་ཝ་ར་བྷྱཿ ཨི་དཾ། བྷ་ལིཾ། གནྡྷཾ། པུཥྤཾ། དྷཱུ་པཾ། དཱི་པཾ། ཨཀྵ་ཏཾ། ད་དཱ་མ་ཧེ་ས་པཱ་རི་ཝཱ་རཿ ཤཱི་གྷྲཾ་ཨཱ་གཙྪ་ཏུ་ཛཿ ཨི་དཾ། བ་ལིཾ། གྲིཧྣ་ཏུ། ཁ་དན་དུ། པི་ཝ་ཏུ། ས་པ་རི་ཝཱ་ར་ཀཿ སརྦ་སཏྭཱ་ནཾ། ཤཱནྟིཾ། པུཥྟིཾ། རཀྵ་ཨཱ་བ་ར་ཎ་གུབ་ཏིཾ། ཀ་རོ་ཏུ། ཨི་དཾ་སྠཱ་ནཾ། ཏྱཀ་ཏྭཱ་བ་ཧྱ་མཎྜལ་བྷཱུ་མྱཾ་ཏིཥཱ་ཏུ་ཧུཾ་ཧཱུཾ་ཕཊ། བཛྲ་དྷ་ར་ཨཱཛྙཱ་པ་ཡ་ཏི་སྭཱཧཱ། ཞེས་པ་འདིས་བྱིན་ནས་ཕྱི་རོལ་དུར་ཁྲོད་ཀྱི་ས་ལ་བཟའ་བ་དང་བཏུང་བ་བྱེད་དུ་གཞུག་པར་བྱའོ། །དེ་ནས་བགེགས་ཀྱི་ཉེ་བར་འཚེ་བ་ཞི་བར་བྱ་བའི་སླད་དུ། སྒྲུབ་ཐབས་སུ་བཤད་པའི་ཆོ་གས་ཡན་ལག་དྲུག་དགོད་པ་ལ་སོགས་པ་དང་སྲུང་བའི་འཁོར་ལོ་སྔོན་དུ་འགྲོ་བས་བདག་ཉིད་རྡོ་རྗེ་འཇིགས་བྱེད་ཀྱི་རྣལ་འབྱོར་ལ་གནས་པར་བྱ་སྟེ། ཁྲོ་བོའི་དབང་པོ་ཞལ་བཞི་དང་སྤྱན་བཅུ་གཉིས་དང་ཕྱག་ཉི་ཤུ་རྩ་དྲུག་ལ་སོགས་པ་དང་ལྡན་པའི་རྡོ་རྗེ་ཤུགས་སུ་ཡང་དག་པར་བསྒོམས་ནས་ཕྱག་རྒྱ་རྣམས་དང༌། མཚོན་ཆ་རྣམས་དང༌། ཀླུའི་རྒྱལ་པོ་རྣམས་ཀྱང་སྒྲུབ་ཐབས་སུ་བསྟན་པའི་སྔགས་རྣམས་ཀྱིས་དགོད་པར་བྱའོ། །དེ་ནས་དབང་རྣམས་ཀྱང་བདག་ཉིད་ཀྱིས་བླང་བར་བྱ་སྟེ། འཇིག་རྟེན་པ་བཅུ་དང༌། འཇིག་རྟེན་ལས་འདས་པའི་དབང་བཅུ་གཅིག་པ་རྣམས་འཆད་པར་འགྱུར་བའི་སྔགས་ཀྱི་ཚིགས་རྣམས་ཀྱིས་གསོལ་བ་བཏབ་ནས་སོ་སོའི་སྔགས་ཀྱི་ཚིགས་རྣམས་ཀྱིས་བདག་ཉིད་ལ་དབང་བསྐུར་བར་བསྒོམ་པར་བྱའོ། །སླར་ཡང་སོ་སོའི་ང་རྒྱལ་བཟུང་བར་བྱ་སྟེ། སྔགས་ཀྱི་ཚིག་རྣམས་ནི་འཆད་པར་འགྱུར་རོ། །དེ་ནས་བདུད་ལ་སོགས་པ་ཚར་བཅད་པའི་དོན་དུ་བཅོམ་ལྡན་འདས་དུས་ཀྱི་འཁོར་ལོའི་རྐང་པ་བཅུ་དྲུག་པ་མཁའ་འགྲོ་མའི་ཚོགས་དང་བཅས་པ་གདུག་པ་ཚར་བཅད་པའི་སྔགས་དང༌། ཡན་ལག་སོ་སོའི་ཕྲེང་བའི་སྔགས་རྐང་པ་བདུན་བཅུ་རྩ་གཉིས་པ་རྣམས་སྔགས་པས་བཟླ་བར་བྱའོ། །དེ་ལ་སྔགས་ཀྱི་ཚིག་རྣམས་ནི། ཨོཾ་ན་མོ་བཛྲ་སཏྭཱ་ཡ། ན་མོ་བུདྡྷ་བོ་དྷི་སཏྭེ་བྷྱཿ ན་མོ་བཛྲ་ཀྲོ་དྷ་ཨིན་ཏྲ་རཱ་ཛ་བྷྱཿ ན་མོ་བི་ཤྭ་མཱ་ཏྲེ། ན་མོ་བུདྡྷ་
@
བོ་དྷི་སཏྭ་དེ་བཱི་བྷྱཿ ན་མོ་བཛྲ་ཌཱ་ཀི་ནཱི་བྷྱཿ ཨོཾ་ན་མོ་བྷ་ག་ཝ་ཏེ་ཀཱ་ལ་ཙཀྲ་ཡ། བཛྲ་བྷཻ་ར་བ་བྷཱི་ཀ་རཱ་ཡ། མཧཱ་ཨིན་ཏྲ་ནཱི་ལ་བརྞྞ་ཤ་རཱི་རཱ་ཡ། མཱ་ར་ཀླེ་ཤ་ཧྲི་ད་ཡ། ཨ་ཀྲཱན་ཏ་སི་ཏ་རཀ་ཏ་ཙ་ར་ཎཱ་ཡ། ཀྲིཥྞ་རཀྟ་སི་ཏ་ཀཎ་ཋཱ་ཡ། ནཱི་ལ་སི་ཏ་པཱི་ཏ་རཀྟ་དཾ་ཥྟཱ་ཀ་རཱ་ལོ་གྲ་བྷཱི་ཥ་ཎ་མུ་ཁ་ཡ། ཀྲིཥྞ་རཀྟ་སི་ཏ་ས་བྱེ་ཏ་ར་སྐན་དྷཱ་ཡ། དྭཱ་ད་ཤ་བྷུ་ཛཱ་ཡ། ཥཊ་བིཾ་ཤ་ཏི་ཀ་རཱ་ཡ། བཛྲ་ཁཌ་ག ། ཏྲི་ཤཱུ་ལ། ཀར་ཏི་ཀ་བཱ་ཎ། ཨཾ་ཀུ་ཤ །ཌ་མ་རུ་ཀ །མུད་ག་ར། ཙཀྲ། ཀུན་ཏ་དཎ་ཌ། པར་ཤུ་བཛྲ་གཱཎ་ཊ་ཁེ་ཊ། ཁ་ཊྭཱཾ་ག །ཀ་པཱ་ལ། ཙཱ་པ། པཱ་ཤ །རད་ན། ཀ་མ་ལ། ཤཾ་ཁ། ཨཱ་དར་ཤ །ཤྲིཾ་ཁ་ལཱ་བྲཧྨ་ཤི་རོ་ག་ཛ་ཙར་མ་དྷྲི་ཏ་ཀ་རཱ་ཡ། བྱཱ་གྷྲ་ཙར་མ་ནི་ཝཱ་ས་ནཱ་ཡ། སྐན་དྷེ་མུཎ་ཌ་མཱ་ལཱ་བ་ལཾ་བི་ནེ། ཤི་ར་སི་བཛྲ་པཊ་ཊ་མུ་ཀུ་ཊེ། བཛྲ་ཀ་པུ་ལ་མཱ་ལཱ། ཨར་དྷ་ཙན་ཏྲ་དྷ་རཱ་ཡ། ཀུཎ་ཌ་ལ། རུ་ཙ་ཀ་ཀཎ་ཋི་ཀཱ། མེ་ཁཱ་ལཱ་ནཱུ་པུ་ར། བྷསྨ་ཡཛྙཱོ་པ་བཱི་ཏ། ཤི་རོ་མ་ཎི་མཧཱ་མུ་ཏྲ། ནཱ་ག་ཨིན་ཏྲ་བི་བྷཱུ་ཥ་ཎཱ་ཡ། བཛྲ་ཌཱ་ཀི་ནཱི་སཾ་ཏོ་ཥི་ཏི་ཧྲི་ད་ཡཱ་ཡ། ཨིན་ཏྲ་ཨག་ནི། ཡ་མ་ནཻ་རི་ཏྱ། བ་རུ་ཎ་བཱ་ཡུ། ཀུ་བེ་ར། ཨཱི་ཤཱ་ན། བྲཧྨ། བིཥྞུ། བི་ནཱ་ཡ་ཀ ། ཀཱར་ཏི་ཀེ །ཡ་ནན་དི། མཧཱ་ཀཱ་ལ། གྲ་ཧ། ནཀྵ་ཏྲ། ཀྵེ་ཊ་པཱ་ལ། སུ་ར་ཨིན་དྲ། ཨ་སུུ་ར་ཨིན་དྲ། ཕ་ཎི་ཨིན་དྲ། བྷཱུ་ཏ་ཨིན་དྲ། ན་ར་ཨིན་དྲ། སཾ་སྟུ་ཏ་ཙ་ར་ཎཱ་ཡ། ཞེས་པ་རྐང་པ་བཅུ་དྲུག་པ་སྟེ། འདི་བྱེ་བ་བཟླས་པ་དང་སྦྱིན་སྲེག་འབུམ་ཕྲག་བཅུས་གྲུབ་པ་ཆེན་པོ་བརྒྱད་དང་ལས་ཐམས་ཅད་འགྲུབ་པར་འགྱུར་ཏེ། སྔོན་དུ་བསྙེན་པའི་ངེས་པའོ། །དེ་ནས་ཀླགས་པ་ཙམ་གྱིས་ལས་ཐམས་ཅད་བྱེད་དོ། །དེ་བཞིན་དུ། ཧ་ཧཱ་ཀྵ་ཀྵཱ་ང་ངཱ་ྈྐ་ྈྐཱ་ན་ནཱ་མ་མཱ་ཎ་ཎཱ་ཉ་ཉཱ་ཧུཾ་ཧཱུཾ་ཕྲེཾ་ཕྲེཾ་ཕཊ་ཕཊ། ཀླྀ་ཀླྀ་ཁུ་ཁཱུ་གྼྀ་གྼཱྀ་གྷི་གྷཱི་ཧ་ཧཱ་ཧུཾ་ཧཱུཾ་ཕཊ་ཕཊ། ཙླྀ་ཙླཱྀ་ཚུ་ཚཱུ་ཛྼྀ་ཛྼཱྀ་ཛྷི་ཛྷཱི་ཡ་ཡཱ་ཧུཾ་ཧཱུཾ་ཕཊ་ཕཊ། ཊླྀ་ཊླཱྀ་ཋུ་ཋཱུ་ཌྼྀ་ཌྼཱྀ་ཌྷི་ཌྷཱི་ར་རཱ་ཧུཾ་ཧཱུཾ་ཕཊ་ཕཊ། པླྀ་པླཱྀ་ཕུ་ཕཱུ་ བྼྀ་བྼཱྀ་བྷི་བྷཱི་ཝ་ཝཱ་ཧུཾ་ཧཱུཾ་ཕཊ་ཕཊ། ཏླྀ་ཏླཱྀ་ཐུ་ཐཱུ་དྼྀ་དྼཱྀ་དྷི་དྷཱི་ལ་ལཱ་ཧུཾ་ཧཱུཾ་ཕཊ་ཕཊ། སླྀ་སླཱྀ་ྉྤུ་ྉྤཱུ་ཥྼྀ་ཥྼཱྀ་ཤི་ཤཱི་ཧཾ་ཧཿཧུཾ་ཧཱུཾ་ཕཊ་ཕཊ། ཧ་ཧ་ཧི་ཧཱི་ཧྼྀ་ཧྼཱྀ་ཧུ་ཧཱུ་ཧླྀ་ཧླཱྀ། ཨ་ཨཱ་ཨཾ་ཨཱ། ཧ་ཧཱ་ཧཾ་ཧཱཿཕྲེཾ་ཧོཿ ཞེས་པ་བདུད་རིགས་བརྒྱའི་མགོ་བོའི་ས་བོན་ཏེ་མཁའ་འགྲོ་མའི་ཚོགས་ཀྱི་ཡང་དེ་དག་ཉིད་དོ། །དེ་བཞིན་དུ། བཅོམ་ལྡན་འདས་ཀྱི་ཡན་ལག་སོ་སོའི་ཕྲེང་བའི་སྔགས་ནི། ཨོཾ་ཨཱཿ ཧཱུཾ་ཧོཿཧཾ་ཀྵཿ ཧྐྵྨླྺྼྻ⁽14bb⁾་ཀཱ་
@
ལ་ཙཀྲ །དུར་དཱན་ཏ་ད་མ་ཀ་ཛཱ་ཏི་ཛ་རཱ་མ་རཱ་ཎ་ཨན་ཏ་ཀ །ཏྲཻ་ལོ་ཀྱ་བི་ཛ་ཡ།                        མཧཱ་བཱི་ར་ཨཱི་ཤྭ་ར། བཛྲ་བྷཻ་ར་བ། བཛྲ་ཀཱ་ཡ། བཛྲ་གྷ་ཏྲ། བཛྲ་ནེ་ཏྲ། བཛྲ་ ཤྲོ་ཏྲ། བཛྲ་གྷྲཱ་ཎ། བཛྲ་ཛི་ཧྭ། བཛྲ་དན་ཏ། བཛྲ་ན་ཁ། བཛྲ་ཀེ་ཤ །བཛྲ་ལོ་མ། བཛྲ་ཨཱ་བྷ་ར་ཎ། བཛྲ་ཧཱ་ས། བཛྲ་གཱི་ཏ། བཛྲ་ནྲི་ཏྱ། བཛྲ་ཨཱ་ཡུ་དྷ་ཀ་ར། བཛྲ་ཀྲོ་དྷ་རཱ་ཛ་ཨ་དྷི་པ་ཏི། བཛྲ་ཌཱ་ཀ །བཛྲ་ཌཱ་ཀི་ནཱི། ཛྭ་ལ་པ་རི་བྲི་ཏ། ཤཱི་གྷྲཾ་ཨཱ་གཙྪ་ཨཱ་གཙྪ། བཛྲ་སཏྭ། ཨཱཛྙཱ་ཡ། སརྦ་མ་ར། བིགྷྣ་བི་ནཱ་ཡ་ཀ །ཀིཾ་ན་ར། ཀིཾ་པུ་རུ་ཥ། ག་རུ་ཌ། གན་དྷརྦ། ཡཀྵ་རཱཀྵ་ས། བྷཱུ་ཏ། མཧཱ་པྲེ་ཏ། ཀུཾ་བྷཱཎ་ཌ། ཨ་པ་སྨཱ་ར། ཀྵེ་ཏྲ་པཱ་ལ། བེ་ཏཱ་ཊ། པཱུ་ཏ་ན། ཏུཥྟ་ནཱ་ག་གྲ་ཧཱ། ཨ་ད་ཡོ་ཡེ་སརྦ་ཛྭ་ར། སརྦ་བྱཱ་དྷི། ཀྵུ་དྲ། ཨུ་པ་དྲ་བ། ཀཱ་རི་ཎཿ སརྦ་སཏྭཱ་ནཱཾ་སརྦ་ཨ་པ་ཀ་ར་ར་ཏཱ་སྟཱན་སརྦཱན་ཛཿ ཤཱི་གྷྲཾ་བཛྲ་ཨཾ་ཀུ་ཤེ་ན་ཨཱ་ཀྲིཥྱཱ་ཀྲིཥྱ། ཨཱུད་དྷ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། པཱུརྦ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། དཀྵི་ཎ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ཨུད་ཏ་ར་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། པཤྩི་མ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། བཱ་ཡ་བྱ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ཨི་ཤཱ་ན་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ནཻ་རི་ཏྱ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ཨཱག་ནེ་ཡ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ཨ་དྷོ་དི་ཤི་ག་ཏཱ་ནཱ་ཀྲིཥྱཱ་ཀྲིཥྱ། ཨཱ་ཀཱ་ཤ་མཎྜ་ལ་ག་ཏཱ་ནཱ་ཀྲིཥྱཱ་ཀྲིཥྱ། བཱ་ཡུ་མཎྜ་ལ་ག་ཏཱ་ནཱ་ཀྲིཥྱཱ་ཀྲིཥྱ། ཏེ་ཛོ་མཎྜ་ལ་ག་ཏཱ་ནཱ་ཀྲིཥྱཱ་ཀྲིཥྱ། ཏོ་ཡ་མཎྜ་ལ་ག་ཏཱ་ནཱ་ཀྲིཥྱཱ་ཀྲིཥྱ། པྲི་ཐི་བཱི་མཎྜ་ལ་ག་ཏཱ་ནཱ་ཀྲིཥྱཱ་ཀྲིཥྱ། ཀཱ་མ་དྷཱ་དུ་ག་ཏཱ་ནཱ་ཀྲིཥྱཱ་ཀྲིཥྱ། རཱུ་པ་དྷཱ་དུ་ག་ཏཱ་ནཱ་ཀྲིཥྱཱ་ཀྲིཥྱ། ཨ་རཱུ་པ་དྷཱ་ཏུ་ག་ཏཱ་ནཱ་ཀྲིཥྱཱ་ཀྲིཥྱ། ཀཱ་ཡ་དྷཱ་དུ་ག་ཏཱ་ནཱ་ཀྲིཥྱཱ་ཀྲིཥྱ། བཱཀ་དྷཱ་ཏུ་ག་ཏཱ་ནཱ་ཀྲིཥྱཱ་ཀྲིཥྱ། ཙིཏྟ་དྷཱ་དུ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་སྐན་དྷ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་དྷཱ་དུ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་ཨིན་དྲི་ཡ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་བི་ཥ་ཡ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་ཀརྨ་ཨིན་དྲི་ཡ་ག་ཏཱ་ནཱ་ཀྲིཥྱཱ་ཀྲིཥྱ། པཉྩ་ཀརྨ་ཨིན་དྲི་ཡ་བི་ཥ་ཡ་ག་ཏཱ་ནཱ་ཀྲིཥྱཱ་ཀྲིཥྱ། སརྦ་ཏོ་ཡ་ཏྲ་ཀུ་ཏྲ་ཙིཏྟ་ག་ཏཱ་ནཱ་ཀྲིཥྱཱ་ཀྲིཥྱ། མཧཱ་སྨ་ཤཱ་ན་བཛྲ་ཨག་ནི་ཛྭ་ལི་ཏ་བྷཱུ་མྱཾ་ནི་པཱ་ཏ་ཡ་ནི་པཱ་ཏ་ཡ། བཛྲ་པཱ་ཤེ་ན་སརྦ་བྷུ་ཛེ་ཥུ་བནྡྷ་ཡ་བནྡྷ་ཡ། བཛྲ་ཤྲིཾ་ཁ་ལ་ཡཱ་སརྦ་པཱ་དེ་ཥུ་ནི་རོ་དྷ་ཡ་ནི་རོ་དྷ་ཡ། སརྦ་སཏྭེ་ཥུ་ཀཱ་ཡ་བཱཀ་ཙིཏྟ་ཨུ་པ་དྲ་བ་ཀཱ་ར་ར་ཏཱན་ཏཱན་མ་ཧཱ་ཀྲོ་དྷ་བཛྲེ་ཎ་ཙུརྞྞ་ཡ་ཙུརྞྞ་ཡ། བཛྲ་ཁཌ་གེ་ན་ནི་ཀྲིན་ཏ་
@
ཡ་ནི་ཀྲིན་ཏ་ཡ། བཛྲ་ཏྲི་ཤཱུ་ལེ་ན་བྷེ་ད་ཡ་བྷེ་ད་ཡ། བཛྲ་ཀར་ཏྟི་ཀ་ཡ་ཧ་ན་ཧ་ན། བཛྲ་བཱ་ཎེ་ན་བིནྡྷ་བིནྡྷ། བཛྲ་ཀཱི་ལ་ཀེཿཀཱི་ལ་ཡ་ཀཱི་ལ་ཡ། བཛྲ་མུད་ག་རེ་ཎ་ཨཱ་ཀོ་ཊ་ཡ་ཨཱ་ཀོ་ཊ་ཡ། བཛྲ་ཙཀྲེ་ཎ་ཙྪེ་ད་ཡ་ཙྪེ་ད་ཡ། བཛྲ་ཀུན་ཏེ་ན་བིནྡ་བིནྡ། བཛྲ་དཎ་ཌེ་ན་ཏཱ་ཊ་ཡ་ཏཱ་ཊ་ཡ། བཛྲ་པར་ཤུ་ནཱ་ཙྪིནྡ་ཙྪིནྡ། ས་ཨར་དྷ་ཏྲི་ཀོ་ཊི་ཁཎ་ཌཾ་ཀྲི་ཏྭ་སྨ་ཤཱ་ན་བྷཱུ་མྱཱཾ་སརྦ་བྷཱུ་ཏེ་བྷྱོ་བ་ལིཾ་ཀུ་རུ་ཀུ་རུ། བཛྲ་ཌ་མ་རུ་ཀེ་ན་བཛྲ་ཌཱ་ཀི་ནཱི་རཱ་བཱ་ཧ་ཡ་བཱ་ཧ་ཡ། བཛྲ་ཌཱ་ཀི་ནཱི་བྷྱོ་མཱ་ར་ཀཱ་ཡི་ཀཱ་ནཱཾ་རུ་དྷི་རཾ་ནི་བེ་ད་ཡ་ནི་བེ་ད་ཡ། པཉྩ་ཨ་མྲྀ་ཏ་ཨཱ་ཧཱ་རི་ཎཱི་བྷྱཿ པཉྩ་ཨ་མྲྀ་ཏཾ་ནི་བེ་ད་ཡ་ནི་བེ་ད་ཡ། སརྦ་བཛྲ་ཌཱ་ཀི་ནཱི་ས་ཧི་ཏཿ སརྦ་སཏྭཱ་ནཱཾ་ཤཱནྟི་ཀཾ་པཽཥྟི་ཀཾ་རཀྵ་ཨ་བ་ར་ཎ་ཀུབ་ཏིཾ་ཀུ་རུ་ཀུ་རུ་ཧུཾ་ཧཱུཾ་ཕཊ། ཅེས་པ་སྟེ་ལན་བདུན་བཟླས་པས་བདུད་དང་བགེགས་དང་གཞན་གྱིས་མི་ཐུབ་པ་དང༌། ཡི་དྭགས་ལ་སོགས་པ་རྣམས་དང་གདུག་པ་ཐམས་ཅད་ཚར་གཅོད་པར་བྱེད་དོ། །འདི་ལ་ཡང་བསྙེན་པ་ནི་དང་པོར་བཟླས་པ་བྱེ་བ་དང་སྦྱིན་སྲེག་འབུམ་ཕྲག་བཅུ་སྟེ། ལས་སོ་སོ་ལ་ནི་བཟླས་པ་འབུམ་ཕྲག་བཅུ་དང༌། སྦྱིན་སྲེག་ཁྲི་ཕྲག་བཅུའོ། །ཞེས་པ་ངེས་པའོ། །དེ་ལྟར་བདུད་ཚར་བཅད་ནས་ཡང་དང་ཡང་དུ་མལ་སྟན་ལ་ཉལ་བར་བྱ་སྟེ་ཇི་སྲིད་དགེ་བའི་མཚན་མར་གྱུར་གྱི་བར་དུའོ། །མཚན་མ་རྙེད་ནས་མལ་སྟན་སྤངས་ཏེ་རྡོ་རྗེ་དང་རྡོ་རྗེ་དྲིལ་བུ་འཛིན་པས་སླར་ཡང་གཏོར་མ་སྦྱིན་པར་བྱའོ། །མལ་སྟན་ལྷག་པར་གནས་པའི་ཆོ་ག་སྟེ། མཚན་མ་ངན་པ་བསལ་བའི་ཆོ་ག་དང་བཅས་པའོ། །དེ་ལྟར་དཀྱིལ་འཁོར་ལ་ཉེ་བར་མཁོ་བ་མཐའ་དག་སྟ་གོན་དུ་གནས་པར་རིག་ནས། དཀྱིལ་འཁོར་ཆེན་པོ་བྲི་བའི་སླད་དུ་དཀར་པོའི་ཕྱོགས་ཀྱི་ཚེས་བཅུ་གཉིས་པའམ་ཉི་མ་བཟང་པོ་གཞན་ལ་ཡང་རུང་སྟེ། སློབ་དཔོན་ཤར་དུ་མངོན་པར་ཕྱོགས་པས་དཀྱིལ་འཁོར་ཀྱི་ས་གཞི་དང༌། རྡོ་རྗེའི་ཐིག་སྐུད་དྲི་དང་སྤོས་ལ་སོགས་པས་ཡང་དག་པར་མཆོད་ནས་ཚོན་གྱི་ཁུ་བ་ལས་དང་རྗེས་སུ་མཐུན་པས་ཐིག་གདབ་པར་བྱ་སྟེ། ཞི་བ་དང་རྒྱས་པ་ལ་ཤྲཱི་ཁཎ་ཌ་དང་སཱ་ལི་བཏགས་པས་སོ། །བསད་པ་དང་བསྐྲད་པ་ལ་ནི་ཁྲག་དང་དུག་དང་རོ་བསྲེགས་པའི་སོལ་བས་སོ། །དབང་དང་དགུག་པ་ལ་ནི་གུར་གུམ་
@
དང་ཙན་དན་དམར་པོས་སོ། །རྨོངས་པ་དང་རེངས་པ་ལ་ནི་ཡུང་བ་དང་བ་བླའི་ཁུ་བས་ཐིག་གདབ་པར་བྱ་སྟེ་ཞར་ལ་འོངས་པའོ། །དེ་ལ་དཀྱིལ་འཁོར་ཀྱི་ནུབ་ཏུ་རྡོ་རྗེ་སློབ་དཔོན་ཤར་དུ་མངོན་པར་ཕྱོགས་པས་རྐང་པ་གཡོན་པ་སྐྱིལ་ཀྲུང་ཕྱེད་པ་དང༌། གཡས་པའི་རྐང་མཐིལ་ས་ལ་བཞག་ཅིང་པུས་མོ་སྟེང་དུ་སོན་པའི་འདུག་སྟངས་ཀྱིས་གནས་ཏེ། ཁུ་ཚུར་གཡོན་པར་ཐིག་སྐུད་བཟུང་བ་དང༌། དེ་ལས་བཟློག་པའི་འདུག་སྟངས་ཀྱིས་སློབ་མ་ཤར་དུ་གནས་ཏེ་ཁ་ནུབ་ཏུ་ཕྱོགས་པའི་ཁུ་ཚུར་གཡས་པས་ཐིག་སྐུད་བཟུང་ནས་ཤར་དང་ནུབ་ཀྱི་ས་ལ་ཐིག་སྐུད་བརྐྱང་སྟེ། ཨོཾ་ཨཱཿཧཱུཾ་ཀཱ་ཡ་བཱཀ་ཙིཏྟ་ཨེ་ག་བྷཱུ་ཏྲཿསརྦ་དྷརྨྨཱ་ཨེ་ཀཱ་ཀཱ་རེ་ཎ་བཛྲ་སཏྭ་ཧཾ་བཛྲ་བྷཱུ་མི་སཱུ་ཏྲ་ཡཱ་མི་ཧཱུཾ་ཨཱཿཕཊ། ཅེས་བརྗོད་པར་བྱའོ། །དེ་ནས། ཨོཾ་བཛྲ་སཱུ་ཏྲ་ཨེ་ཀཱ་ཀཱ་ར་སྭ་རུ་པེ་ཎ་ཛཿཛཿཛཿསརྦ་དྷརྨྨ་སཱུ་ཏྲ་ཡ། ཨོཾ་ཨཱཿཧཱུཾ་ཧོཿཧཾ་ཀྵཿཕཊ། ཅེས་པས་རྡོ་རྗེ་ཐིག་གི་སྔགས་འདིས་ཐིག་གདབ་པར་བྱ་སྟེ་འདུག་སྟངས་དང་ཐིག་སྐུད་འཛིན་པའི་ཚུལ་དང་སྔགས་བརྗོད་པ་འདི་དག་ནི་ཐིག་གདབ་པ་ཐམས་ཅད་དུ་རིག་པར་བྱའོ། །དེ་བཞིན་དུ། ཐིག་སྐུད་ཆད་པར་གྱུར་ན་བླ་མ་ཉམས་པར་འགྱུར་ཞིང་ཡོངས་འཇོམས་འགོངས་པར་གྱུར་ན་བུ་རྣམས་དག་ཀྱང་ངོ༌། །ཞེས་གསུངས་པའི་ཕྱིར་ཕྱོགས་ཀྱི་ཡོངས་འཇོམས་སྤང་བར་བྱ་སྟེ། ཐབས་ཀྱི་ཡན་ལག་ཤར་དང་མེ་དག་དང༌། བྱང་དང་དབང་ལྡན་དག་ཏུ་སློབ་དཔོན་འདུག་པར་མི་བྱ་ཞིང༌། ཤེས་རབ་ཀྱི་ཡན་ལག་ནུབ་དང་རླུང་དག་དང༌། ལྷོ་དང་བདེན་བྲལ་དུ་སློབ་མ་འདུག་པར་མི་བྱ་སྟེ། འདིར་སློབ་དཔོན་ཐབས་དང་སློབ་མ་ཤེས་རབ་ཀྱི་བདག་ཉིད་དུ་རྣམ་པར་བཞག་པའི་ཕྱིར་དང༌། ཐབས་ཀྱི་གནས་སུ་ཤེས་རབ་འཇུག་ཅིང་ཤེས་རབ་ཀྱི་གནས་སུ་ཐབས་ཉེ་བར་འགྲོ་བ་ཉིད་ཀྱི་ཕྱིར་རོ། །དེ་ལྟ་བས་ན་ཚངས་ཐིག་གཉིས་པ་ཡང་སློབ་དཔོན་ལྷོ་དང་སློབ་མ་བྱང་དུ་གནས་པས་སོ། །འདི་དག་གི་སྲིད་དུ་དཀྱིལ་འཁོར་གྱི་ཉིས་འགྱུར་ཏེ། སའི་ཁོར་ཡུག་གི་དང་པོའི་མཚམས་སུའོ། །དེ་ནས་སློབ་དཔོན་རླུང་དང་སློབ་མ་མེར་གནས་པས་ཟུར་ཐིག་སྟེ། དེ་བཞིན་དུ། སློབ་དཔོན་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པའོ། །འདི་དག་གི་སྲིད་དུ་སྒོའི་
@
ཚད་བཅུ་བདུན་ཏེ་སའི་ཁོར་ཡུག་གི་མཐའི་བར་དུའོ། །ཐིག་གཞན་རྣམས་ཀྱི་རིམ་པ་ནི་ནུབ་དང་ཤར་དུ་གནས་པས་དང་པོར་ལྷོའི་ཐིག་རྣམས་གདབ་པར་བྱ་ཞིང༌། དེ་ནས་བྱང་གི་ཐིག་རྣམས་སོ། །དེའི་རྗེས་ལ་ལྷོ་དང་བྱང་དུ་གནས་པས་དང་པོར་ནུབ་ཀྱི་ཐིག་རྣམས་གདབ་པར་བྱ་ཞིང་དེ་ནས་ཤར་གྱི་ཐིག་རྣམས་སོ། །དེ་ལ་དབུས་སུ་གཙོ་བོའི་པད་མ་ཆ་ཆུང་བཅུ་གཉིས་པ་སྟེ། འདིར་སོར་ཕྱེད་ལ་ཆ་ཆུང་གི་ཐ་སྙད་བྱའོ། །པད་མའི་ཕྱི་རོལ་ཏུ་རྡོ་རྗེ་ཕྲེང་བ་སྔོན་པོས་གྲུ་བཞིར་བཅད་པ་སྟེ་ཆ་ཆུང་གཅིག་པའོ། །དེ་ལས་ཆ་ཆུང་བཞི་དོར་བའི་ཕྱི་རོལ་ཏུ་ཡང་ཆ་ཆུང་གཅིག་པའི་རྡོ་རྗེ་ཕྲེང་བ་གྲུ་བཞི་པ་སྟེ་ལྗང་ཁུ་ལ་སོགས་པ་གཙོ་བོའི་པད་མ་དང་རྗེས་སུ་མཐུན་པའི་ཁ་དོག་གོ །འདི་གཉིས་ཀྱི་བར་དུ་ནི་པད་མ་ལ་སོགས་པའོ། །དེ་ལ་ཕྱོགས་བཞིར་པད་མ་དཀར་པོའི་ལྟེ་བར་ཉི་མ་དང༌། མཚམས་བཞིར་པད་མ་དམར་པོའི་ལྟེ་བར་ཟླ་བ་སྟེ་ཐམས་ཅད་འདབ་མ་བརྒྱད་དང་ལྡན་ཞིང་ཆ་ཆུང་བཞི་པའོ། ། དེ་དག་གི་ལོགས་གཉིས་སུ་ཆ་ཆུང་གཅིག་པའི་ཀ་བ་སྔོན་པོ་སྲིད་དུ་ཆ་ཆུང་བཞི་པ་བཅུ་དྲུག་སྟེ། ཤར་དུ་རལ་གྲི་ནག་པོ་དང༌། ལྷོར་རིན་པོ་ཆེ་དམར་པོ་དང༌། བྱང་དུ་པད་མ་དཀར་པོ་དང༌། ནུབ་ཏུ་འཁོར་ལོ་སེར་པོ་རྣམས་ཀྱི་ཕྲེང་བས་མཚན་པ་བཞི་བཞིའོ། །དེ་དག་གི་བར་བར་དུ་ཡང་བདུད་རྩིའི་བུམ་པ་དཀར་པོ་པད་མས་ཁ་བརྒྱན་ཅིང་པད་མ་ལ་གནས་པ་བརྒྱད་དེ། རྒྱར་ཆ་ཆུང་གསུམ་དང་སྲིད་དུ་ཆ་ཆུང་བཞི་པའོ། །ཡང་ན་འདི་དག་གི་གནས་སུ་ཐོད་པ་བརྒྱད་དེ་བདེ་བ་ཆེན་པོའི་འཁོར་ལོ་ལའོ། །དེ་ལས་ཆ་ཆུང་བདུན་དོར་བའི་ཕྱི་རོལ་ཏུ་ལྷ་སྣམ་དཀར་པོ་ཆ་ཆུང་བཞི་པ་སྟེ་འདབ་མ་བརྒྱད་པའི་པད་མ་བཅུ་གཉིས་དང་ལྡན་པའོ། །དེ་ཡང་ཕྱོགས་བཞིའི་གཡས་རྣམས་དང་ཤར་དང་ལྷོའི་གཡོན་དུ་པད་མ་དཀར་པོ་ལ་ཉི་མ་དང༌། མཚམས་བཞི་དང་བྱང་དང་ནུབ་ཀྱི་གཡོན་དུ་པད་མ་དམར་པོ་ལ་ཟླ་བས་བརྒྱན་པ་སྟེ་འདབ་མ་སྤངས་པའི་ལྟེ་བ་རྣམས་ལའོ། །དེ་ལས་ཆ་ཆུང་གཅིག་སྤངས་པའི་ཕྱི་རོལ་ཏུ་ཐུགས་ཀྱི་དཀྱིལ་འཁོར་གྱི་རྩ་བའི་ཐིག་སྟེ་འདིའི་བརྒྱད་ཆའི་ཚད་ཀྱིས་སྒོའོ། །སྒོ་དང་མཉམ་པའི་སྒོ་ཁྱུད་དོ། །སྒོ་ཁྱུད་དང་མཉམ་པའི་འགྲམ་མོ། ། འགྲམ་དང་མཉམ་པའི་
@
ལོགས་སོ། །དེ་ལྟར་ན་འདིའི་སྒོ་དང་སྒོ་ཁྱུད་དང་འགྲམ་དང་ལོགས་རྣམས་ཀྱི་ཚད་ནི་ཆ་ཆུང་དྲུག་དྲུག་ཏུ་རྟོགས་པར་བྱའོ། །སྒོའི་དབུས་སུ་ཡང་ཆ་ཆུང་བཞི་པའི་པད་མ་འདབ་མ་བརྒྱད་པ་རྣམས་ཏེ། ཤར་དང་བྱང་དུ་པད་མ་དམར་པོ་ལ་ཟླ་བ་དང༌། ལྷོ་དང་ནུབ་ཏུ་པད་མ་དཀར་པོ་ལ་ཉི་མས་བརྒྱན་པའམ་ཡང་ན་དེ་ལས་བཟློག་པའོ། ། ཤར་དང་ནུབ་ཀྱི་པད་མའི་ཕྱི་རོལ་ཏུ་ཡང་སྟེང་དང་འོག་གི་བུམ་པའམ་ཐོད་པ་གཉིས་ཏེ་ཚད་ལ་སོགས་པ་ནི་དང་པོར་བསྟན་པ་རྣམས་དང་མཚུངས་པའོ། །རྩ་བའི་ཐིག་ལས་ཆ་ཆུང་ཕྱེད་དང་གཉིས་དོར་བའི་ཕྱི་རོལ་ཏུ་རྩིག་པའི་ཐིག་སྟེ། སྒོ་ཁྱུད་དང་འགྲམ་དང་ལོགས་ཀྱི་མཐར་ཐུག་པར་འགྲོ་བའོ། །རྩིག་པའི་ཕྱི་རོལ་ཏུ་སྟེགས་བུ་དཀར་པོ་ཆ་ཆུང་གསུམ་པ་སྟེ། སྒོ་ཁྱུད་ཀྱི་རྩིག་པའི་མཐར་ཐུག་པར་འགྲོ་བའོ། །སྒོ་ལོགས་ཀྱི་རྩིག་པའི་ཕྱི་རོལ་ཏུ་རྟ་བབས་ཀྱི་ཀ་བ་སེར་པོ་རྩིག་པ་དང་མཉམ་པ་སྟེ་སྟེགས་བུ་ལ་ཐུག་པར་རོ། །སྟེགས་བུའི་ཕྱི་རོལ་ཏུ་རིན་པོ་ཆེའི་སྣམ་བུ་དང༌། དོ་ཤལ་དང༌། བ་ཀུ་ལཱི་དང༌། ཀྲ་མ་ཤཱིར་ཥ་རྣམས་རྟ་བབས་ཀྱི་ཀ་བ་ལ་ཐུག་པ་སྟེ་དོ་ཤལ་ནི་སྟེགས་བུའི་ཚད་དང༌། གཞན་རྣམས་ནི་རྩིག་པའི་ཚད་ཀྱིས་སོ། །སྟེང་དུ་སྒོ་ལས་གསུམ་འགྱུར་གྱི་རྟ་བབས་རིམ་པ་གསུམ་པ་སྟེ། རིམ་པ་དང་པོ་ལ་ཆ་ཆུང་དྲུག་དང༌། གཉིས་པ་ལ་ཕྱེད་དང་ལྔ་དང༌། གསུམ་པ་ལ་ཕྱེད་དང་བཞི་དང༌། ཧར་མི་ལ་གཉིས་དང༌། བུམ་པ་ལ་གཉིས་སོ། །དེ་ལ་རྟ་བབས་ཀྱི་ཀ་བའི་སྟེང་དུ་ཆ་ཆུང་གཅིག་པའི་གདུང་སྟེ་ཆ་ཆུང་ཉི་ཤུ་རྩ་བཞིར་རིང་བའོ། །དེའི་སྟེང་དུ་ཆ་ཆུང་གཅིག་པའི་མྱོས་པ་སྲུང་བ་སྟེ་ཆ་ཆུང་བཅུ་དྲུག་ཏུ་རིང་བའོ། །དེའི་སྟེང་དུ་མཆོད་པའི་ལྷ་མོའི་གནས་གསུམ་སྟེ་སོ་སོར་རྒྱ་དང་དཔངས་སུ་ཆ་ཆུང་བཞི་པའོ། །དེ་དག་གི་བར་དང་མཐའ་གཉིས་སུ་ཡང་ཆ་ཆུང་གཅིག་པའི་ཀ་བ་རྣམས་ཏེ་སྲིད་དུ་ཆ་ཆུང་བཞི་པའོ། དེ་དག་གི་མཐར་ཡང་གླང་པོ་ཆེ་མནན་པའི་སེང་གེ་མགོ་བོ་སྟེང་དུ་བལྟས་པ་དག་སྟེ་རིམ་པ་དང་པོའོ། །དེ་ནས་ཀ་བ་རྣམས་དང་སེང་གེ་དག་གི་མགོ་བོའི་སྟེང་དུ་ཆ་ཆུང་ཕྱེད་པའི་གདུང་སྟེ་ཆ་ཆུང་བཅོ་བརྒྱད་དུ་རིང་བའོ། །དེའི་སྟེང་དུ་ཡང་ཆ་ཆུང་གཅིག་པའི་མྱོས་པ་སྲུང་བ་སྟེ་ཆ་ཆུང་བཅུ་གཉིས་སུ་
@
རིང་བའོ། །དེའི་སྟེང་དུ་ཡང་མཆོད་པའི་ལྷ་མོའི་གནས་གསུམ་སྟེ་སོ་སོར་རྒྱ་དང་དཔངས་སུ་ཆ་ཆུང་གསུམ་པའོ། །དེ་དག་གི་བར་དང་མཐའ་གཉིས་སུ་ཡང་ཀ་བ་རྣམས་ཏེ། རྒྱར་རྐང་པས་དམན་པའི་ཆ་ཆུང་གཅིག་དང༌། དཔངས་སུ་ཆ་ཆུང་གསུམ་པའོ། །འདི་དག་གི་མཐར་ནི་མཆོད་པའི་ལྷ་མོ་གདུང་འདེགས་པ་དག་སྟེ་རིམ་པ་གཉིས་པའོ། །དེ་ནས་ཀ་བ་རྣམས་དང་ལྷ་མོ་དག་གི་སྟེང་དུ་ཆ་ཆུང་ཕྱེད་པའི་གདུང་སྟེ་ཆ་ཆུང་བཅོ་ལྔར་རིང་བའོ། །དེའི་སྟེང་དུ་ཡང་ཆ་ཆུང་གཅིག་པའི་མྱོས་པ་སྲུང་བ་སྟེ་ཆ་ཆུང་བརྒྱད་དུ་རིང་བའོ། །དེའི་སྟེང་དུ་ཡང་མཆོད་པའི་ལྷ་མོའི་གནས་གསུམ་སྟེ་སོ་སོར་རྒྱ་དང་དཔངས་སུ་ཆ་ཆུང་གཉིས་པའོ། །དེ་དག་གི་བར་དང་མཐའ་གཉིས་སུ་ཡང་ཆ་ཆུང་ཕྱེད་པའི་ཀ་བ་རྣམས་ཏེ་སྲིད་དུ་ཆ་ཆུང་གཉིས་པའོ། །དེ་དག་གི་མཐར་ཡང་གདུང་འདེགས་པའི་ལྷ་མོ་དག་སྟེ་རིམ་པ་གསུམ་པའོ། །དེ་ནས་ཀ་བ་རྣམས་དང་ལྷ་མོ་དག་གི་སྟེང་དུ་ཆ་ཆུང་ཕྱེད་པའི་གདུང་སྟེ། ཆ་ཆུང་བཅུ་གཉིས་སུ་རིང་བའོ། །དེའི་སྟེང་དུ་ཆ་ཆུང་ཕྱེད་དང་གཉིས་པའི་ཧར་མི་སྟེ་འོག་གི་རྒྱར་ཆ་ཆུང་བཅུ་གཉིས་དང་སྟེང་གི་རྒྱར་ཆ་ཆུང་བརྒྱད་པའོ། །དེའི་སྟེང་དུ་བུམ་པ་སྟེ། བུམ་པའི་གཡས་དང་གཡོན་དུ་རྒྱལ་མཚན་ནོ། །དེ་བཞིན་དུ། སྣམ་བུ་སོ་སོ་ལ་ཡང་རི་བོང་འཛིན་པ་ལྟར་དཀར་བའི་དྲིལ་བུ་དང་མེ་ལོང་དང་རྔ་ཡབ་དང་དབྱུག་པ་དང་བ་དན་ལ་སོགས་པ་ཇི་ལྟར་མཛེས་པའོ། །དེ་ནས་ཀྲ་མ་ཤཱིར་ཥའི་ཐིག་ལས་ཆ་ཆུང་བདུན་དོར་བའི་ཕྱི་རོལ་ཏུ་གསུང་གི་ལྷ་སྣམ་དཀར་པོ་ཆ་ཆུང་བཞི་པ་སྟེ། ཕྱོགས་དང་མཚམས་སུ་འདབ་མ་བརྒྱད་པའི་པད་མ་བརྒྱད་དང་ལྡན་པའོ། །དེ་ལ་ཕྱོགས་བཞིའི་པད་མ་ནི་ཐུགས་ཀྱི་རྟ་བབས་ཀྱི་རིམ་པ་གཉིས་པའི་དབུས་ཀྱི་གནས་ལ་སྟེ་གཡས་དང་གཡོན་གྱི་ཀ་བ་དང་སྟེང་དང་འོག་གི་སྣམ་བུ་ལ་ཆ་ཆུང་ཕྱེད་ཕྱེད་ཟོས་ནས་ཆ་ཆུང་བཞི་དང་ལྡན་པའོ། །ལྷ་སྣམ་ལས་ཆ་ཆུང་གཅིག་སྤངས་པའི་ཕྱི་རོལ་ཏུ་རྩ་བའི་ཐིག་སྟེ་སྒོ་དང་སྒོ་ཁྱུད་ལ་སོགས་པ་ནས་རྟ་བབས་ཀྱི་མཐར་ཐུག་པ་རྣམས་ཀྱི་ཚད་ནི་ཐུགས་ཀྱི་ཉིས་འགྱུར་རོ། ། འདིའི་ཀྲ་མ་ཤཱིར་ཥ་ལས་ཆ་ཆུང་བཅུ་གཅིག་དོར་བའི་ཕྱི་རོལ་ཏུ་སྐུའི་ལྷ་སྣམ་དཀར་པོ་ཆ་ཆུང་བཅུ་གཉིས་པ་སྟེ་
@
པད་མ་བཅུ་གཉིས་དང་ལྡན་པའོ། །དེ་དག་ཀྱང་ཆ་ཆུང་བཅུ་གཉིས་ཆ་བདུན་དུ་རྣམ་པར་ཕྱེ་བའི་དབུས་ཀྱི་ཆ་ལ་ལྟེ་བ་སྟེ་ལྷག་མ་ནི་འདབ་མ་བཞི་དང་བརྒྱད་དང་བཅུ་དྲུག་གི་དབྱེ་བས་འདབ་མ་ཉི་ཤུ་རྩ་བརྒྱད་དོ། །ལྷ་སྣམ་ལས་ཆ་ཆུང་གཅིག་དོར་བའི་ཕྱི་རོལ་ཏུ་རྩ་བའི་ཐིག་སྟེ་སྒོ་དང་སྒོ་ཁྱུད་ལ་སོགས་པ་ནས་རྟ་བབས་ཀྱི་མཐར་ཐུག་པ་རྣམས་ཀྱི་ཚད་ནི་གསུང་གི་ཉིས་འགྱུར་རོ། །འདིའི་རྟ་བབས་ཀྱི་རིམ་པ་དང་པོའི་དབུས་ཀྱི་གནས་ལ་ཤར་དུ་ཆོས་ཀྱི་འཁོར་ལོ་ནག་པོ་སྟེ་གཡས་དང་གཡོན་དུ་རི་དྭགས་དང་རི་དྭགས་མོའོ། །ལྷོར་བུམ་པ་བཟང་པོ་ཁ་དོག་དམར་པོ་སྟེ་གཡས་དང་གཡོན་དུ་དུང་དང་པད་མའོ། །བྱང་དུ་རྔ་བོ་ཆེ་དཀར་པོ་སྟེ་གཡས་དང་གཡོན་དུ་དབྱུག་པ་དང་ཐོ་བའོ། །ནུབ་ཏུ་བྱང་ཆུབ་ཀྱི་ཤིང་སེར་པོ་སྟེ་གཡས་དང་གཡོན་དུ་མིའམ་ཅི་དང་མིའམ་ཅི་མོའོ། །རྟ་བབས་ཀྱི་དཔངས་ནི་ཐམས་ཅད་དུ་སྒོ་ལས་སུམ་འགྱུར་ཡིན་ཡང༌། རང་རང་གི་ཚངས་པའི་ཐིག་དང་ལྡན་པ་ནི་རིམ་པ་གསུམ་པའི་མྱོས་ སྲུང་གི་མཐར་ཐུག་པ་ཁོ་ན་སྟེ་རང་རང་གི་སྒོ་ཚད་གཉིས་སོ། །དེ་ལས་ལྷག་པ་ནི་མ་ཡིན་ནོ། །དེ་ན་སའི་ཁོར་ཡུག་གི་དང་པོ་ནི་སྐུའི་རྟ་བབས་ཀྱི་རིམ་པ་གསུམ་པའི་མྱོས་སྲུང་གི་མཐའ་ནས་བསྐོར་བར་བྱ་སྟེ། དེར་ཚངས་ཐིག་ཟད་པའི་ཕྱིར་རོ། །དེ་ལྟར་ན་ཡང་རྟ་བབས་ཀྱི་རྩེ་མོ་ནི་ཆུའི་ཁོར་ཡུག་གི་ཕྱེད་དུ་སྟེ་ཚངས་ཐིག་མེད་པ་སྒོ་ཚད་གཅིག་གོ །ཚངས་པའི་ཐིག་གི་མཐའ་ལས་ཆ་ཆུང་བཅུ་གཉིས་དོར་བར་སའི་ཁོར་ཡུག་སེར་པོ་སྟེ་ཟུར་ཐིག་གི་མཐའ་དང་མཉམ་པའོ། །འདི་ཉིད་ལ་དབང་ལྡན་ནས་ཟླ་བ་གང་བ་འཆར་བཞིན་པ་དཀར་པོ་དང༌། བདེན་བྲལ་དུ་ཉི་མ་ནུབ་བཞིན་པ་དམར་པོ་སྟེ། སོ་སོར་ཆ་ཆུང་བཅུ་གཉིས་པའོ། །སའི་ཕྱི་རོལ་ཏུ་ཆུ་དང་མེ་དང་རླུང་གི་ཁོར་ཡུག་དཀར་པོ་དང་དམར་པོ་དང་ནག་པོ་སྟེ་སོ་སོར་ཆ་ཆུང་ཉི་ཤུ་རྩ་བཞི་པའོ། ། རླུང་གི་ཕྱི་རོལ་ཏུ་ནམ་མཁའི་ཁོར་ཡུག་ཆ་ཆུང་བཅུ་གཉིས་པ་སྟེ་འདིའི་དབུས་སུ་ཆ་ཆུང་དྲུག་ལ་རྡོ་རྗེའི་ཕྲེང་བ་ལྗང་ཁུའོ། །དེ་ལྟར་ན་རྡོ་རྗེ་ཕྲེང་བའི་མཐའ་གཉིས་སུ་ཡང་ཆ་ཆུང་གསུམ་གསུམ་སྟེ་ཁ་དོག་སྔོན་པོའོ། །དེའི་ཕྱི་རོལ་ཏུ་འོད་ཟེར་གྱི་ཕྲེང་བ་ཁ་དོག་ལྔ་འཕྲོ་བ་སྟེ་ཆ་ཆུང་ཉི་ཤུ་རྩ་བཞི་
@
པའོ། །དེ་ལྟར་ན་བསྡུས་པའི་རྒྱུད་དུ་ཐུགས་རྡོ་རྗེ་གཙོ་བོར་གྱུར་པའི་དཀྱིལ་འཁོར་ལ་ཁྲུ་བཞི་དང༌། ཐིག་སྐུད་ལ་ཁྲུ་བརྒྱད་དང༌། འོད་ཀྱི་མཐར་ཐུག་པ་ལ་ཁྲུ་བཅུ་གསུམ་སྟེ། ཆ་ཆུང་ནི་སོར་ཕྱེད་ཀྱི་བདག་ཉིད་དོ། །རྩ་བའི་རྒྱུད་དུ་ཐུགས་རྡོ་རྗེ་གཙོ་བོར་གྱུར་པའི་དཀྱིལ་འཁོར་ལ་ཁྲུ་བཅུ་གཉིས་དང༌། ཐིག་སྐུད་ལ་ཁྲུ་ཉི་ཤུ་རྩ་བཞི་དང༌། འོད་ཀྱི་མཐར་ཐུག་པ་ལ་ཁྲུ་སུམ་ཅུ་རྩ་དགུ་སྟེ་ཆ་ཆུང་ནི་སོར་ཕྱེད་དང་གཉིས་ཀྱི་བདག་ཉིད་དོ། །གསུང་རྡོ་རྗེ་གཙོ་བོར་གྱུར་པའི་དཀྱིལ་འཁོར་ལ་ཁྲུ་བཅུ་དྲུག་དང༌། ཐིག་སྐུད་ལ་ཁྲུ་སུམ་ཅུ་རྩ་གཉིས་དང༌། འོད་ཀྱི་མཐར་ཐུག་པ་ལ་ཁྲུ་ལྔ་བཅུ་རྩ་གཉིས་ཏེ། ཆ་ཆུང་ནི་སོར་གཉིས་ཀྱི་བདག་ཉིད་དོ། །སྐུ་རྡོ་རྗེ་གཙོ་བོར་གྱུར་པའི་དཀྱིལ་འཁོར་ལ་ཁྲུ་ཉི་ཤུ་དང༌། ཐིག་སྐུད་ལ་ཁྲུ་བཞི་བཅུ་དང༌། འོད་ཀྱི་མཐར་ཐུག་པ་ལ་ཁྲི་དྲུག་ཅུ་རྩ་ལྔ་སྟེ། ཆ་ཆུང་ནི་སོར་ཕྱེད་དང་གསུམ་གྱི་བདག་ཉིད་དོ། །དེ་བཞིན་དུ། ཁྲུ་གང་ནས་བརྩམས་ཏེ་ཇི་སྲིད་ཁྲུ་སྟོང་གི་བར་དུ་ཡང་ལུས་ལ་ཁྲུ་བཞི་དང༌། འཇིག་རྟེན་གྱི་ཁམས་ལ་དཔག་ཚད་འབུམ་ཕྲག་བཞིའི་རྣམ་པར་དག་པ་ཤེས་པར་བྱ་སྟེ། རང་རང་གི་ཆའི་དབྱེ་བས་སོ། ། འདིར་གང་དག་འོད་ཀྱི་ཕྲེང་བ་ཕྱོགས་མདོག་ཏུ་སྨྲ་བ་དེ་དག་ནི་འཁྲུལ་པ་སྟེ། དྲི་མ་མེད་པའི་འོད་ལས། དེའི་ཕྱི་རོལ་ཏུ་འོད་ཟེར་ལྔའི་རང་བཞིན་འབར་བ་བལྟ་བར་བྱ་སྟེ་ཞེས་གསུངས་པའི་ཕྱིར་རོ། །དེ་བཞིན་དུ། སའི་ཁོར་ཡུག་གི་དང་པོ་རྟ་བབས་ཀྱི་རྩེ་མོ་ནས་བསྐོར་བ་དང༌། ཀྲ་མ་ཤཱིར་ཥའི་ཟུར་ལ་རེག་པར་བསྐོར་བ་དང༌། དེའི་ནང་རོལ་ཏུ་པད་མའི་ཕྲེང་བས་བསྐོར་བ་དང༌། མེ་རླུང་གི་བར་དུ་དུར་ཁྲོད་ཀྱི་ཁོར་ཡུག་བསྐོར་བ་དང༌། ཆུ་དང་མེ་དང་རླུང་རྣམས་ཆ་ཆུང་བརྒྱད་བརྒྱད་དུ་འདོད་པ་ལ་སོགས་པ་ལ་ཡང་འཁྲུལ་པ་སྟེ། དེ་དག་ལ་ཤེས་པར་བྱེད་པའི་ལུང་དང་རིགས་པ་མེད་པའི་ཕྱིར་དང༌། ཕྱི་ནང་གི་དག་པ་རིམ་པ་གསུམ་གསུངས་པ་དང་འགལ་བའི་ཕྱིར་རོ། །འོ་ན་དྲི་མ་མེད་པའི་འོད་ལས། རྟ་བབས་ཀྱི་མཐར་སའི་དཀྱིལ་འཁོར་ཁ་དོག་སེར་པོ་སོར་ཕྱེད་པ་བཅུ་གཉིས་ཀྱིས་བཀོད་པ་གང་ཡིན་པ་ཞེས་གསུངས་པ་དེ་ཇི་ལྟར་ཞེ་ན། དེ་ནི་འགྱུར་གྱི་སྐྱོན་ཡིན་ཏེ། འདིར་ཨ་བ་སཱ་ནེའི་སྒྲ་གནས་ལ་ཞེས་པར་འགྱུར་བས། རྟ་
@
བབས་ཀྱི་གནས་ལ་སའི་དཀྱིལ་འཁོར་ཞེས་པར་འགྱུར་རོ། །དེས་ན་འདིར་རྒྱ་གར་གྱི་མཁས་པ་རྣམས་ལ་འཁྲུལ་པའི་གནས་མེད་ཅིང༌། གངས་ཅན་པ་ཁ་ཅིག་འཁྲུལ་པའི་གཞི་ནི་དེ་ཡིན་ནོ། །དེ་བཞིན་དུ། འགྲམ་ལོགས་སྒོ་དང་མི་མཉམ་པ་དང༌། མུན་པའི་སྣམ་བུ་དང་དར་དཔྱངས་ཀྱི་སྣམ་བུ་ཡང་གསུངས་པ་མེད་དོ། །གལ་ཏེ་སྔར་གྱི་རྡོ་རྗེ་ཕྲེང་བའི་ཆ་དང་ལྷན་ཅིག་ཅེས་པ་ལ་སོགས་པས་ཤིས་སོ་ཞེ་ན། དེ་ནི་བོད་འགའ་ཞིག་གི་འཁྲུལ་པ་སྟེ། རྒྱ་དཔེ་ལ་ཨ་པཱུརྦ་བཛྲ་ཨ་བ་ལཱི་ཞེས་པ་ཡོད་ཅིང༌། དེ་ནི་སྔོན་མ་མིན་པའི་རྡོ་རྗེ་ཕྲེང་བ་ཞེས་པར་འགྱུར་བའི་ཕྱིར་རོ། །དེ་ལྟ་བས་ན་འདིས་ཀྱང་འགྲམ་ལོགས་སྒོ་དང་མཉམ་པ་ཉིད་བསྟན་པ་ཡིན་ལ། སྐབས་གཞན་དང་གཞན་དུ་ཡང་མཉམ་པ་འདི་ཉིད་ཡང་དང་ཡང་དུ་གསུངས་ཏེ། ཆོས་ཐམས་ཅད་མཉམ་པ་ཉིད་དུ་མཚོན་པའི་ཕྱིར་རོ། །དེའི་ཕྱིར་གང་དག་སྒོའི་མདུན་ཡང་རྩིག་པ་དེ་དག་ནི་མཉམ་གསུམ་དང་འགལ་ཞིང༌། འགྲོ་འོང་གི་སྒོ་བཀག་པས་ན་ཐར་པའི་སྒོ་ཡང་མཚོན་པར་མི་ནུས་སོ། །གཞན་ཡང་བར་ས་སྟོང་པ་དང་མཆོད་པའི་ས་གཞི་སྔོ་ལྗང་དང༌། ལྷ་སྣམ་ཕྱོགས་མདོག་ལ་སོགས་པ་འཁྲུལ་པ་དུ་མ་ཞིག་སྣང་བས་མཁས་པ་རྣམས་ཀྱིས་རྒྱུད་དང་འགྲེལ་པ་དཔང་དུ་བྱས་ནས་ལུང་དང་རིགས་པས་སུན་དབྱུང་བར་བྱའོ། །སྤྲོས་པའི་ཕྲེང་བ་ཆོག་གོ ། འདིར་ཇི་སྐད་བཤད་པའི་ཚད་རྣམས་ལས་ལྷག་པ་དང་ཆད་པར་མི་བྱ་ཞིང་དབྱེ་བར་བྱ་བའི་ཐིག་རྣམས་ཀྱང་གདབ་པར་མི་བྱའོ། །དེ་ཉིད་བདེ་བླག་ཏུ་རྟོགས་པར་བྱ་བའི་ཕྱིར་ཚིགས་སུ་བཅད་དེ་སྨྲས་པ། མཎྜལ་དབུས་སུ་ཕུར་བུ་གཟུང་བྱས་ཏེ། །ཁྲུ་བཞིའི་མཐའ་ནས་དང་པོར་ཟླུམ་པོར་བསྐོར། །དེ་ཡི་ཚད་དུ་ཚངས་པའི་ཐིག་གཉིས་གདབ། །དེ་ལས་ཆ་ཆུང་ཉི་མའི་ཕྱི་ནས་ཀྱང༌། །བསྐོར་བའི་ཚད་དུ་ཟུར་གྱི་ཐིག་གཉིས་གདབ། །ཚངས་ཐིག་ཕྱེད་དུ་སྐུ་ཡི་རྩ་ཐིག་སྟེ། །དེ་ཡི་ཕྱེད་དུ་གསུང་གི་རྩ་ཐིག་དང༌། །གསུང་གི་ཕྱེད་དུ་ཐུགས་ཀྱི་རྩ་ཐིག་ཡིན། ། ཐུགས་ཀྱི་ཕྱེད་དུ་བདེ་བ་ཆེན་པོ་སྟེ། །དེའི་ཕྱེད་དུ་གཙོ་བོའི་པད་མ་ཡིན། །དེ་དང་དེ་ཡི་ཚད་དང་མཚན་མ་ནི། །ཟུར་ལ་ལོ་ཐུབས་ཡང་ཡང་བཙལ་བས་རྙེད། །དེ་ཡང་འདི་ལྟར་
@
ཚངས་ཐིག་མཐའ་ནས་མཐར། །ལོ་ཐུབས་བྱས་ན་སྐུ་ཡི་རྩ་ཐིག་རྙེད། །རྩ་ཐིག་འདི་དང་ཚངས་ཐིག་ཕྲད་ཙམ་ནས། །ལོ་ཐུབས་གཉིས་པས་གསུང་གི་རྩ་ཐིག་རྙེད། །དེ་བཞིན་གསུམ་པས་ཐུགས་ཀྱི་རྩ་ཐིག་དང༌། །བཞི་པས་བདེ་བ་ཆེན་པོ་རྙེད་པར་འགྱུར། །སྐུ་གསུང་ཐུགས་ཀྱི་བར་གྱི་ས་གང་ཡིན། །དེ་ཡི་ཕྱེད་དུ་སོ་སོའི་མདའ་ཡབ་ཐིག །ཚངས་ཐིག་མཐའ་དང་སྐུ་ཡི་རྩ་ཐིག་བར། །འདི་ཡི་ཕྱེད་དུའང་སྐུ་ཡི་མདའ་ཡབ་སྟེ། །ཟུར་ཐིག་རྣམས་ཀྱི་མཐའ་ནས་མཐའ་རུའོ། །དེ་ལྟར་དཀྱིལ་འཁོར་གསུམ་པོ་རང་རང་གི །རྩ་ཐིག་ནས་ནི་ཀྲ་མ་ཤཱིར་ཥའི་བར། །གང་ཡིན་དེ་ནི་ཕྱེད་དུ་བགོ་བྱ་ཞིང༌། །དེ་ཡི་ནང་མ་དབུས་དོར་མཐའ་གཉིས་དང༌། །ཕྱི་མ་ཕྱེད་བགོ་དེ་ཡི་ཕྱི་ཡང་ཕྱེད། །སྐུ་ཡི་སྒོ་ཁྱུད་བདེ་ཆེན་འཁོར་ལོའི་ཚད། ། དེ་བཞིན་སྒོ་ལོགས་ཐུགས་ཀྱི་མདའ་ཡབ་ཚད། །རྟ་བབས་ཀ་བ་གསུང་གི་རྩ་ཐིག་ཚད། ། གསུང་གི་སྒོ་ཁྱུད་དབུས་ཀྱི་པད་མའི་ཚད། །རྟ་བབས་ཀ་བ་ཐུགས་ཀྱི་རྩ་ཐིག་ཚད། །དེ་བཞིན་ཁོ་ནར་ཐུགས་ཀྱི་སྒོ་ཁྱུད་ཀྱང༌། །ཕྱོགས་བཞིའི་རྒྱལ་བའི་གཡས་གཡོན་ཀ་བའི་ཚད། །རྟ་བབས་ཀ་བ་བདེ་ཆེན་འཁོར་ལོའི་ཚད། །དེ་སོགས་ཆ་ཡི་དབྱེ་བ་ཇི་སྙེད་པ། ། ཡང་དང་ཡང་དུ་ཕྱེ་བས་རྙེད་པར་འགྱུར། །དེ་ཕྱིར་དང་པོར་ཚད་ཀྱི་དོན་ཙམ་དུ། །སྐམ་ཐིག་ཁོ་ནས་འདི་དག་རིང་པོར་གདབ། །དེ་ལྟར་བྱས་ན་ཇི་སྐད་བསྟན་པ་ཡི། །ཐིག་གི་མཚན་ཉིད་མཐའ་དག་གསལ་བར་འགྱུར། །དེ་ལྟར་ཚད་དང་མཚན་མ་ཀུན་ཤེས་ནས། ། ཕྱོགས་ཀྱི་ཡོངས་འཇོམས་འགོངས་པར་མི་འགྱུར་བར། །མཉམ་དང་མི་མཉམ་རྐང་པས་ཐིག་ཐུང་དུ། །ཚོན་གྱི་ཁུ་བ་ལས་དང་མཐུན་པས་གདབ། །རྟ་བབས་ཁོར་ཡུག་ལྷ་སྣམ་ལ་སོགས་པ། །དང་པོར་བསྟན་པའི་ཚུལ་གྱི་ཤེས་པར་བྱ། །ཞེས་པའོ། །གཞན་ཡང་དཀྱིལ་འཁོར་གསུམ་པོ་རེ་རེ་ལ་ཡང་བདེ་གཤེགས་སྙིང་པོའི་ཟླ་བ་ཁུ་བའི་དབྱེ་བ་དང་དགའ་བ་བཅུ་དྲུག་གི་དབྱེ་བས་ཆ་བཅུ་དྲུག་སྟེ། ཆ་རེ་རེའི་ཚད་ནི་ནང་ནས་རིམ་པ་ལྟར་ཆ་ཆུང་གསུམ་དང་དྲུག་དང་བཅུ་གཉིས་ཀྱི་བདག་ཉིད་དོ། །དེ་བཞིན་དུ། རང་རང་གི་རྩ་བའི་ཐིག་ནས། རང་རང་གི་ཚངས་ཐིག་ཟད་པའི་བར་ཡང་རང་
@
རང་གི་ཆ་བཅུ་དྲུག་སྟེ། བདེ་གཤེགས་སྙིང་པོའི་རྡུལ་དང་ཉི་མའི་ཆོས་ཅན་སྟོང་པ་ཉིད་བཅུ་དྲུག་གི་དབྱེ་བས་སོ། །ཞེས་པ་ཡང་མཁས་པ་རྣམས་ཀྱིས་རྟོགས་པར་བྱའོ། །དེ་ལྟར་ཕྱེ་བའི་ཆ་བཅུ་དྲུག་ལས་སྒོ་དང་སྒོ་ཁྱུད་དང་དོ་ཤལ་ལ་སོགས་པ་སོ་སོའི་ཚད་ནི་སྔར་བསྟན་པ་དེ་དག་ཉིད་ཀྱིས་གདོན་མི་ཟ་བར་ཤེས་པར་འགྱུར་བ་ཉིད་དེ། དེས་ན་འདིར་རྒྱ་ཆེར་མ་སྤྲོས་སོ། །དེ་ལྟར་ཐིག་གདབ་པ་རྫོགས་ནས་རྡོ་རྗེའི་ཐིག་སྐུད་དྲི་དང་སྤོས་ལ་སོགས་པས་ཡང་དག་པར་མཆོད་དེ་ཡེ་ཤེས་སེམས་དཔའ་རང་གི་སྙིང་གར་གཤེགས་སུ་གསོལ་ནས། གནས་དབེན་པར་གཞག་ཅིང༌། སྒོ་ཐམས་ཅད་ཡང་དག་པར་སྦྱངས་ཏེ་སླར་ཡང་དྲི་དང་མེ་ཏོག་ལ་སོགས་པ་དང་གཏོར་མ་བྱིན་ནས་སྔར་བརྗོད་པའི་ཆོ་གས་བསྔགས་བཟླས་པར་བྱ་སྟེ། ཐིག་གདབ་པའི་ངེས་པའོ། །དེ་ནས་དཀྱིལ་འཁོར་གྱི་ས་གཞི་དྲི་ལ་སོགས་པས་མཆོད་ནས་སླར་ལྷག་གནས་བྱས་པའི་རྡོ་རྗེའི་རྡུལ་ཚོན་དྲི་དང་མེ་ཏོག་ལ་སོགས་པས་མཆོད་ཅིང་གཏོར་མ་ཕུལ་ནས། དང་པོར་རྡོ་རྗེ་སློབ་དཔོན་གྱི་ཁུ་ཚུར་གཡོན་པས་དབང་ལྡན་ནས་བརྩམས་ཏེ་གཡས་སྐོར་དུ་ཚོན་དགྱེ་བར་བྱ་ཞིང༌། ཕྱིས་ནི་སློབ་མ་རྣམས་ཀྱིས་ཀྱང་ངོ༌། །དེ་ལ་ཁ་དོག་གི་ངེས་པ་ནི་སྒྲུབ་ཐབས་སུ་གསལ་བར་བསྟན་ཅིང༌། འགའ་ཞིག་ཐིག་གདབ་པ་དང་ཡང་ལྷན་ཅིག་ཏུ་བརྗོད་ཟིན་ཏོ། །གཞན་དག་གི་མཚན་མ་དགོད་པ་དང་ཡང་ལྷན་ཅིག་ཏུ་བརྗོད་པར་བྱའོ། ། འོན་ཀྱང་འདིར་རྭ་བ་རྣམས་ནི་ཐུགས་ཀྱི་དཀྱིལ་འཁོར་གྱི་རྩིག་པའི་ས་གཞི་ཆ་དགུར་ཕྱེ་སྟེ་ཆ་གཉིས་གཉིས་ནི་རྭ་བ་སོ་སོའི་རྒྱའི་ཚད་དེ། ཆ་རེ་རེ་ནི་རྭ་བ་རྣམས་ཀྱི་བར་གྱི་ཚད་དེ་ལྷག་མ་ཆ་གཅིག་ནི་ཐུན་མོང་དུ་དོར་བར་བྱའོ། །གསུང་དང་སྐུའི་དཀྱིལ་འཁོར་ལ་ཡང་རྩིག་པའི་ས་གཞི་ཆ་བཅོ་ལྔར་ཕྱེ་སྟེ་ཆ་གཉིས་ཀྱིས་རྭ་བ་སོ་སོའི་རྒྱའོ། །ཞེས་པ་ལ་སོགས་པ་སྔ་མ་བཞིན་ནོ། །དོ་ཤལ་དང་དོ་ཤལ་ཕྱེད་པ་དང་བ་ཀུ་ལཱི་དང༌། ཀྲ་མ་ཤཱིར་ཥ་རྣམས་དཀར་པོ་སྟེ་དེ་དག་གིས་གཞི་ནི་ནག་པོའོ། །རིན་པོ་ཆེའི་སྣམ་བུ་ནི་དམར་པོ་སྟེ་རིན་པོ་ཆེ་སྣ་ཚོགས་པས་སྤྲས་པའོ། །རྟ་བབས་རྣམས་ནི་སྣ་ཚོགས་པའི་ནོར་བུ་དང་གསེར་གྱི་རང་བཞིན་ཏེ་ཁ་དོག་ཀྱང་སྣ་ཚོགས་པའོ། །སྒོ་དང་
@
སྒོ་ཁྱུད་ཀྱི་མཚམས་སུ་རིན་པོ་ཆེ་དང་ཟུར་རྣམས་ལ་ཡང་སྣ་ཚོགས་རྡོ་རྗེ་སྟེ། ཕྱི་རོལ་མཆོད་པའི་ས་ལ་ཡང་པད་མ་དང་བུམ་པ་ལ་སོགས་པའི་མཆོད་རྫས་རྣམས་སོ་ཞེས་པ་ཁ་དོག་གི་ངེས་པའོ། །དེ་བཞིན་དུ། དཔངས་ཀྱི་ངེས་པ་ཡང་ཤར་དང་ལྷོ་དང་བྱང་དང་ནུབ་ཏུ་རིམ་པ་ལྟར་རེག་བྱ་ལ་སོགས་པའི་ཡོན་ཏན་གཅིག་དང་གཉིས་དང་གསུམ་དང་བཞིའི་དག་པས་ནག་པོ་དང་དམར་པོ་དང་དཀར་པོ་དང་སེར་པོ་རྣམས་ལ་ནས་ཀྱི་རྐང་པ་གཅིག་དང་གཉིས་དང་གསུམ་དང་བཞིའོ། །འདིར་མ་གསུངས་པ་ཉིད་ལས་ལྗང་ཁུ་དང་སྔོན་པོ་ནི་ནག་པོ་ལས་ཀྱང་སྲབ་པ་སྟེ་སྟོང་པའི་ཡོན་ཏན་ལས་སོ། །འདིར་ནས་ཀྱང་རང་རང་གི་དཀྱིལ་འཁོར་གྱི་དྲུག་ཅུ་རྩ་བརྒྱད་ལྷག་པའི་བདུན་བརྒྱའི་ཆ་ཤས་སུ་རིག་པར་བྱའོ། །དེ་ལྟ་བས་ན་གསུང་དང་ཐུགས་ཀྱི་དཀྱིལ་འཁོར་དུ་ནས་ཀྱི་ཕྱེད་དང་བཞི་ཆ་ལ་ནས་སུ་བཏགས་ནས་གསུངས་པ་སྟེ་བརྗོད་བདེ་བའི་དོན་དུའོ། །དེ་ཉིད་ཀྱི་ཕྱིར་ཐུགས་ཀྱི་ཉིས་འགྱུར་གསུང་དང༌། གསུང་གི་ཉིས་འགྱུར་སྐུ་ལའོ་ཞེས་པ་ཡང་ལེགས་པར་གྲུབ་སྟེ། སྙིང་སྟོབས་དང་རྡུལ་དང་མུན་པའི་དབྱེ་བས་སོ། །ཡང་ན་ཡོན་ཏན་གསུམ་གྱི་དབྱེ་བས་ཐུགས་དང་གསུང་དང་སྐུའི་དཀྱིལ་འཁོར་ལ་དཔངས་ཀྱི་དབྱེ་བ་ཡོད་ཀྱང༌། གསུམ་པོ་རང་རང་གི་ཁ་དོག་ལྔ་ལ་ནི་སྲབ་འཐུག་གི་ཁྱད་པར་མེད་དོ། ། དེ་ལྟར་ཡུལ་ལྔའི་དབྱེ་བ་དང་ཡོན་ཏན་གསུམ་གྱི་དབྱེ་བས་གཉི་ག་གསུངས་སོ། །གཉིས་ཀ་ལ་ཡང་རྭ་བ་རྣམས་ཀྱི་དཔངས་ནི་རང་རང་གི་རྡུལ་ཚོན་སེར་པོའི་དཔངས་ལས་སུམ་འགྱུར་ཏེ་རེ་ཁཱ་གཞན་ནི་སེར་པོའི་ཉིས་འགྱུར་རོ། །ཕྱོགས་ཀྱི་མདོག་ཅན་གྱི་གཞི་ལ་གནས་པའི་ལྷ་སྣམ་དང༌། ལྷ་སྣམ་ལ་གནས་པའི་པད་མ་དང༌། པད་མ་ལ་གནས་པའི་ཉི་ཟླ་རྣམས་ཀྱང་སྟེང་ནས་སྟེང་དུ་བརྩེགས་པ་ཉིད་ཡིན་པའི་ཕྱིར་རྡུལ་ཚོན་གྱི་དཔངས་ཀྱང་རིམ་གྱིས་མཐོ་བ་སྟེ། རེ་ཁཱ་རྣམས་ནི་ཉིས་འགྱུར་ཉིད་དོ། །ཕྱི་རོལ་མཆོད་པའི་ས་ལ་ནས་གཅིག་སྟེ་ཁོར་ཡུག་རྣམས་ཀྱི་དང་པོ་དང་ཐ་མར་བཀོད་པའི་རེ་ཁཱ་རྣམས་ནི་སྐུའི་དཀྱིལ་འཁོར་གྱི་རྭ་བའི་ཚད་ཀྱིས་སོ་ཞེས་པ་དཔངས་ཀྱི་ངེས་པའོ། །དེ་བཞིན་དུ། ལྷའི་གནས་རྣམས་སུ་རགས་པ་དང་ཕྲ་བ་དང་གཞན་གྱི་དབྱེ་བས། 
@
ལྷའི་སྐུའམ་མཚན་མའམ་ས་བོན་གྱི་ཡི་གེ་རྣམས་དགོད་པར་བྱའོ། །དེ་ལ་གཙོ་བོའི་པད་མའི་ལྟེ་བར་ཟླ་བ་དང་ཉི་མ་དང་སྒྲ་གཅན་གྱི་སྟེང་དུ་ཧཱུཾ་ཡིག་གམ་དེ་ལས་བྱུང་བའི་རྡོ་རྗེ་སྔོན་པོ་རྩེ་གསུམ་པའོ། །ཡུམ་ལ་གྲི་གུག་ནི་བྲི་བར་མ་གསུངས་སོ། །གསང་བའི་རྒྱུད་ཀྱི་ལྷ་ནི་སྐལ་བ་དང་མི་ལྡན་པ་འདུས་ན་བྲི་བར་མི་བྱའོ། །དེ་བཞིན་དུ། འདབ་མ་རྣམས་ལ་ཤར་དུ་སྤོས་སྣོད་དང༌། ལྷོར་མར་མེ་དང༌། བྱང་དུ་ལྷ་བཤོས་དང༌། ནུབ་ཏུ་དུང་སྟེ་མཚམས་བཞིར་ནི་རྔ་ཡབ་བོ། །ཕྱི་རོལ་གྱི་གྲྭ་བཞིར་ནི་མཚན་མ་རྣམས་ཏེ། མེར་ཡིད་བཞིན་གྱི་ནོར་བུ་ནག་པོ་དང༌། བདེན་བྲལ་དུ་ཆོས་ཀྱི་གཎྜཱི་དམར་པོ་དང༌། དབང་ལྡན་དུ་ཆོས་ཀྱི་དུང་དཀར་པོ་དང༌། རླུང་དུ་དཔག་བསམ་གྱི་ཤིང་སེར་པོའོ། །གཞན་པད་མ་ཉི་ཤུ་རྩ་བཞིར་ཉི་མའམ་ཟླ་བའི་སྟེང་དུ་ཤར་དང་མེར་རལ་གྲི་དང༌། ལྷོ་དང་བདེན་བྲལ་དུ་རིན་པོ་ཆེ་དང༌། བྱང་དང་དབང་ལྡན་དུ་པད་མ་དང༌། ནུབ་དང་རླུང་དུ་འཁོར་ལོ་སྟེ། སྒོ་བཞིའི་གཡོན་དུ་རྡོ་རྗེའོ། །ཡང་ན་ཡུལ་གྱི་དབྱེ་བས་ཏེ། སྒྲའི་པི་ཝཾ་དང༌། རེག་བྱའི་གོས་དང༌། རོའི་སྣོད་དང༌། གཟུགས་ཀྱི་མེ་ལོང་དང༌། དྲིའི་དུང་དང༌། ཆོས་ཀྱི་ཆོས་འབྱུང་དང༌། ལག་པའི་དབྱུག་པ་དང༌། བཤང་ལམ་གྱི་ཐོ་བའོ། །མཆོད་པའི་ལྷ་མོ་རྣམས་ཀྱི་མཚམས་ནི་ཤར་དུ་དྲིའི་དུང་དང་མེ་ཏོག་གི་ཕྲེང་བ་དག་དང༌། ལྷོར་སྤོས་སྣོད་དང་མར་མེ་དག་དང༌། བྱང་དུ་ཞལ་ཟས་ཀྱི་སྣོད་དང་འབྲས་བུ་དག་དང༌། ནུབ་ཏུ་དབུ་རྒྱན་དང་དོ་ཤལ་དག་སྟེ། ཕྱི་རོལ་གྱི་སྟེགས་བུ་ལ་རྟ་བབས་ཀྱི་ཀ་བའི་གཡོན་དང་གཡས་སུའོ། །གཞན་སྟེང་གི་གཉིས་དང་འོག་གི་གཉིས་ནི་རྟ་བབས་ཀྱི་རིམ་པ་གསུམ་པའི་དབུས་ཀྱི་གནས་ལ་སྟེ། ཤར་དང་ནུབ་ཏུ་གོས་དང་རྔ་དག་དང༌། བྱང་དང་ལྷོར་རྡོ་རྗེ་དང་པད་མ་དག་གོ །གསུང་དང་སྐུའི་པད་མ་རྣམས་ནི་ཕྱོགས་སུ་དམར་པོ་དང༌། མཚམས་སུ་དཀར་པོ་ཉི་ཟླའི་གདན་དང་བྲལ་བ་སྟེ་རང་རང་གི་བཞོན་པའི་སྟེང་དུ་མཚན་མ་རྣམས་སོ། །དེ་ལ་གསུང་གི་དཀྱིལ་འཁོར་དུ་ཤར་གྱི་པད་མར་གྲི་གུག་དང༌། མེར་འཁོར་ལོ་དང༌། ལྷོར་དབྱུག་པ་དང༌། བདེན་བྲལ་དུ་ཤག་ཏི་དང༌། བྱང་དུ་རྩེ་གསུམ་དང༌། དབང་ལྡན་དུ་པད་མའམ་རལ་གྲི་དང༌། ནུབ་ཏུ་རྡོ་རྗེ་དང༌། རླུང་དུ་ཁབ་
@
བམ་བར་བུ་རྣམས་ཏེ་ལྟེ་བ་དང་འདབ་མ་རྣམས་ལ་མཚུངས་པར་རོ། །སྐུའི་དཀྱིལ་འཁོར་ལ་སྒོ་བཞིའི་གཡས་རྣམས་སུ་ཤར་དུ་རལ་གྲི་དང༌། མེར་ལྗོན་ཤིང་དང༌། ལྷོར་ཤག་ཏི་དང༌། བདེན་བྲལ་དུ་མདུང་དང༌། བྱང་དུ་ཞགས་པ་དང༌། དབང་ལྡན་དུ་དགྲ་སྟ་དང༌། ནུབ་ཏུ་རྡོ་རྗེ་དང༌། རླུང་དུ་ཁབ་རྣམས་དང༌། སྒོ་བཞིའི་གཡོན་རྣམས་སུ་བྱང་དུ་རྩེ་གསུམ་དང༌། ནུབ་ཏུ་བེ་ཅོན་དང༌། ཤར་དུ་འཁོར་ལོ་དང༌། ལྷོར་དབྱུག་པ་རྣམས་ཚེས་སུམ་ཅུའི་དབྱེ་བས་སུམ་ཅུ་སྟེ། གནམ་སྟོང་དང་ཉ་ནི་ཐབས་དང་ཤེས་རབ་ཀྱི་རྣམ་པས་ལྟེ་བ་ལའོ། །གཞན་ཉི་ཤུ་རྩ་བརྒྱད་ནི་འདབ་མ་རྣམས་ལའོ། །གང་དག་པད་མ་རེ་རེ་ལ་མཚན་མ་ཉི་ཤུ་རྩ་དགུ་ལས་མི་འདོད་པ་དེ་དག་ནི་འཁྲུལ་བ་སྟེ། ཚེས་སུམ་ཅུ་ལ་ས་བོན་གྱི་ཡི་གེ་སུམ་ཅུ་དང༌། ལོ་གཅིག་ལ་ཞག་སུམ་བརྒྱ་དྲུག་ཅུ་གསུངས་པ་དང་འགལ་བའི་ཕྱིར་རོ། །དེ་བཞིན་དུ། ཐུགས་ཀྱི་པད་མ་རྣམས་དང་བུམ་པ་ལ་སོགས་པ་རྣམས་ལ་ཡང་འཁྲུལ་བ་སྣང་ངོ༌། །སྒོ་བཞི་དང་སྟེང་འོག་གི་ཤིང་རྟ་ཆ་ཆུང་བཅུ་གཉིས་པ་རྣམས་ལ་ཤར་དང་ལྷོ་དང་བྱང་དང་ནུབ་དང་སྟེང་དང་འོག་ཏུ། དབྱུག་པ་དང་མདའ་དང་གཏུན་ཤིང་དང་བེ་ཅོན་དང་རྡོ་རྗེ་དང་རྩེ་གསུམ་པ་རྣམས་སོ། །ཡང་ན་ས་བོན་གྱི་ཡི་གེ་རྣམས་ཏེ། ཡཾ་ལཱཿ རཾ་ཝཱཿ ཝཾ་རཱཿ ལཾ་ཡཱཿ ཧཾ་ཧཱཿ ཧ་ཧཱ་ཞེས་པ་རྣམས་སོ། །སྐུའི་སྟེགས་བུ་ལ་རྟ་བབས་ཀྱི་ཀ་བའི་འོག་ཏུ་རླུང་དང་མེ་དང་ཆུ་དང་སའི་དཀྱིལ་འཁོར་ནག་པོ་དང་དམར་པོ་དང་དཀར་པོ་དང་སེར་པོ་ཆ་ཆུང་བཅུ་གཉིས་པ་རྣམས་ལ་ཐིག་ལེ་དང་བཀྲ་ཤིས་དང་པད་མ་དང་རྡོ་རྗེ་རྣམས་སོ། །འདོད་མ་དང་ཕྱིར་འདོད་མ་རྣམས་ཀྱི་ཕྱག་མཚན་ནི་གང་ལས་བྱུང་བ་དེའི་ཕྱག་མཚན་ནོ། །ཡང་ན་ས་བོན་གྱི་ཡི་གེ་སྟེ། གསུང་གི་སྟེགས་བུ་ལ། ཤར་དུ། ཙཿཚཿཛཿཛྷཿཉཿ ལྷོར། ཊཿཋཿཌཿཌྷཿཎཿ བྱང་དུ། པཿཕཿབཿབྷཿམཿ ནུབ་ཏུ། ཏཿཐཿདཿདྷཿནཿ ཞེས་པ་སྟེ་སྒོའི་གཡས་རྣམས་སོ། །གཡོན་དུ། སཿྉྤཿཥཿཤཿྈྐཿ ཞེས་པ་ཤར་དུའོ། །ཀཿཁཿགཿགྷཿངཿ ཞེས་པ་ལྷོ་རུའོ། །ལཿཝཿརཿཡཿཧཿ ཞེས་པ་བྱང་དུའོ། །ཀྵཿཞེས་པ་ནུབ་ཏུ་སྟེ། སྐུའི་སྟེགས་བུ་ལ་ནི་འདི་དག་ཉིད་ཐིག་ལེས་བརྒྱན་ཅིང༌། རྣམ་པར་བཅད་པ་དང་བྲལ་བའོ། །མེ་རླུང་གི་དབུས་སུ་དུར་ཁྲོད་ཆེན་པོ་
@
བརྒྱད་ལ་ཆ་ཆུང་བཅུ་གཉིས་པའི་འཁོར་ལོ་རྩིབས་བརྒྱད་པ་རྣམས་ཏེ། རང་རང་གི་བཞོན་པའི་སྟེང་དུའོ། །མཚན་མ་ནི་གྲི་གུག་འབའ་ཞིག་གོ །ཡང་ན་ས་བོན་གྱི་ཡི་གེ་སྟེ། ཤར་དུ་ཀྑྒྒྷྔ་ཞེས་པ་དང༌། ལྷོར་ལྺྼྻྐྵ་ཞེས་པ་དང༌། བྱང་དུ་ལྺྼྻྷ་ཞེས་པ་དང༌། ནུབ་ཏུ་སྐྤྵྴྛྐ་ཞེས་པ་དང༌། རླུང་དུ་ཏྠྡྡྷྣ་ཞེས་པ་དང༌། དབང་ལྡན་དུ་པྥྦྦྷྨ་ཞེས་པ་དང༌། བདེན་བྲལ་དུ་ཊྛྜྜཧྞ་ཞེས་པ་དང༌། མེར་ཙྪྫྫྙྙ་ཞེས་པ་རྣམས་སོ། །     གཞན་ཡང་རླུང་གི་དཀྱིལ་འཁོར་ལ་འབྱུང་པོ་རྣམས་ཀྱི་མཚན་མའམ། ཡིག་འབྲུ་སྣ་ཚོགས་པ་སྟེ་བྱེ་བ་ཕྲག་ཕྱེད་དང་བཞིའི་བར་དུའོ། །དེ་ལྟར་བསྟན་པའི་མཚན་མ་རྣམས་ནི་ཐམས་ཅད་དུ་ལྷའི་ཁ་དོག་དང་མཚུངས་ཏེ། སྒྲུབ་ཐབས་སུ་བསྟན་པ་ལས་ཤེས་པར་བྱའོ། །ཡང་ན་ཐམས་ཅད་ས་བོན་གྱི་ཡི་གེར་དགོད་པར་བྱ་སྟེ། དེ་ཡང་སྒྲུབ་ཐབས་སུ་གསལ་བར་བསྟན་ཅིང་དེར་མ་བསྟན་པ་རྣམས་ཀྱང་གོང་དུ་བརྗོད་ཟིན་ཏོ། །འདིར་ནི་ཞི་དང་རྒྱས་པ་ལ། །རེ་ཁཱ་མཚན་ཉིད་བྲལ་བ་སྤང༌། །གང་ཕྱིར་སྦོམ་པོས་སྦྱིན་བདག་གམ། །སློབ་དཔོན་ལ་ནི་ནད་བསྐྱེད་ཅིང༌། །ཕྲ་དང་དམན་པས་རྫས་རྣམས་ཉམས། །ཆད་པས་འཆི་སྟེར་འཁྱོག་པོ་ཡིས། །མི་བདག་དང་བཅས་གནས་ནས་བསྐྲོད། ། ཉི་ཟླའི་གདན་ནམ་ཕྱག་མཚན་དག །ཆད་པར་གྱུར་ནས་དངོས་གྲུབ་མེད། །ཕན་ཚུན་འདྲེས་ན་སྦྱིན་བདག་དང༌། །སློབ་དཔོན་གྱི་ནི་རིགས་རྒྱུད་ཆད། །དེ་བཞིན་རྒྱུད་ལས་མ་གསུངས་པའི། །མཚན་མ་མཛེས་པའི་དོན་ཙམ་དུ། །བཀོད་ན་བདུད་ཀྱི་མཚན་མར་འགྱུར། ། དེ་ཕྱིར་འབད་པ་ཐམས་ཅད་ཀྱིས། །མཚན་ཉིད་བྲལ་བ་རྣམ་སྤང་བྱ། །ཞེས་པ་བར་སྐབས་ཀྱི་ཚིགས་སུ་བཅད་པའོ། །དེ་བཞིན་དུ། ཐིག་སྐུད་ཆད་པའམ་རྡུལ་ཚོན་རླུང་གིས་ཁྱེར་བ་ལ་སོགས་པ་མཚན་མ་ངན་པ་མཐོང་བར་གྱུར་ན་དེ་བསལ་བའི་དོན་དུ་སྔར་བསྟན་པའི་ཆོ་གས་བསྒོམ་པ་དང་བཟླས་པ་ལ་སོགས་པ་བྱ་སྟེ། ཇི་སྲིད་མཚན་མ་རྙེད་ཀྱི་བར་དུའོ། །གཞན་ཡང༌། ཇི་
@
ལྟར་ཕྱི་རོལ་དེ་བཞིན་ལུས། །ཇི་ལྟར་ལུས་ལ་དེ་བཞིན་གཞན། །ཞེས་གསུངས་པའི་ཕྱིར་འཇིག་རྟེན་གྱི་ཁམས་ལ་དཔག་ཚད་འབུམ་ཕྲག་བཞི་དང༌། ལུས་ལ་ཁྲུ་བཞི་ནི་དཀྱིལ་འཁོར་ལ་ཡང་རིག་པར་བྱ་སྟེ། རླུང་གི་དཀྱིལ་འཁོར་དང་ལག་པའི་སོར་མོའི་མཐའ་ནི་སྐུའི་དཀྱིལ་འཁོར་རོ། །མེའི་དཀྱིལ་འཁོར་དང་ལག་ངར་གྱི་མཐའ་ནི་གསུང་གི་སྒོ་ལོགས་ཀྱི་མཐའོ། ། ཆུའི་དཀྱིལ་འཁོར་དང་དཔུང་པའི་མཐའ་ནི་གསུང་གི་དཀྱིལ་འཁོར་རོ། །སའི་དཀྱིལ་འཁོར་དང་བྲང་གི་མཐའ་ནི་ཐུགས་ཀྱི་དཀྱིལ་འཁོར་རོ། །ལྷུན་པོའི་སྟེང་གི་རྒྱ་དང་བྲང་གི་ཕྱེད་ནང་མ་ནི་ཡེ་ཤེས་ཀྱི་དཀྱིལ་འཁོར་ཏེ། དེ་དག་གི་ཕྱེད་ནི་གཙོ་བོའི་པད་མའོ་ཞེས་པ་རིམ་པ་གཅིག་པའོ། །སླར་ཡང་དཀྱིལ་འཁོར་གྱི་མཚམས་ནས་ཚངས་ཐིག་ཟད་པའི་མཐའ་ལ་ཕྱི་ནང་གི་རྣམ་པར་དག་པ་རིམ་པ་གཅིག་དང༌། ཚངས་ཐིག་ཟད་པའི་མཚམས་ནས་འབྱུང་བ་ལྔའི་ཁོར་ཡུག་ལ་རིམ་པ་གཅིག་སྟེ། དེ་ལྟར་ན་རྣམ་དག་རིམ་པ་གསུམ་མོ། ། འོད་ཟེར་ནི་ཐམས་ཅད་ལ་ཁྱབ་པར་བྱེད་པ་ཉིད་ཡིན་པའི་ཕྱིར་དེའི་དག་པ་ལོགས་སུ་མ་བཤད་དོ། །དེ་བཞིན་དུ། ཕྱི་ནང་གི་དཔངས་ཀྱང་འདིར་དཀྱིལ་འཁོར་གྱི་རྒྱའི་ཚད་ལ་སྦྱར་ན་སྐུའི་དཀྱིལ་འཁོར་ནི་ཕྱི་རོལ་ཏུ་དམྱལ་བ་བདུན་དང་ཀླུའི་གནས་ཏེ་ནང་དུ་ནི་དཔྱི་མགོ་མན་ཆད་ཆ་བརྒྱད་དུ་གནས་པའོ། །གསུང་གི་དཀྱིལ་འཁོར་ནི་ལྷུན་པོ་དང་སྒལ་ཚིགས་སོ། །ཐུགས་ཀྱི་དཀྱིལ་འཁོར་ནི་ལུས་དང་ལྷུན་པོ་གཉི་གའི་མགྲིན་པ་ཡན་ཆད་དོ། ། ཡེ་ཤེས་ཀྱི་དཀྱིལ་འཁོར་ནི་མཛོད་སྤུ་ཡན་ཆད་དེ་གཙུག་ཏོར་ནི་སྙིང་པོའི་པད་མའོ། ། གཞན་ཡང་ཐུགས་ཀྱི་དཀྱིལ་འཁོར་ནི་སྙིང་ཁའི་འཁོར་ལོ་སྟེ། དེ་ཡང་རང་བྱུང་གི་ཡེ་ཤེས་གཞོམ་དུ་མེད་པ་ནཱ་དའི་རང་བཞིན་གྱིས་རྟག་ཏུ་གནས་པའོ། །འདིའི་སྒོ་བཞི་ནི་སད་པ་དང་རྨི་ལམ་དང་ཤིན་ཏུ་གཉིད་ལོག་པ་དང་བཞི་པའི་གནས་སྐབས་གཞན་རྣམས་སོ། ། གསུང་གི་དཀྱིལ་འཁོར་ནི་མགྲིན་པ་ནས་ལྟེ་བའི་མཐར་ཐུག་པ་སྟེ་སྒོ་བཞི་ནི་ལ་ལ་ནཱ་དང༌། ར་ས་ནཱ་དང༌། ཨ་བ་དྷཱུ་ཏཱི་དང༌། དུང་ཅན་མ་གཞན་རྣམས་སོ། །སྐུའི་དཀྱིལ་འཁོར་ནི་མཛོད་སྤུ་ནས་ཆུ་སོའི་མཐར་ཐུག་པ་སྟེ། སྒོ་བཞི་ནི་བཤང་བ་དང༌། གཅི་བ་དང༌། ཁུ་བ་དང༌། 
@
གཙུག་ཏོར་གྱི་བུ་ག་གཞན་རྣམས་སོ། །རྣམ་པར་དག་པ་གཞན་ནི་སྒྲུབ་ཐབས་སུ་ཡང་དག་པར་བསྡུས་སོ། །ཅི་སྟེ་དཀྱིལ་འཁོར་རྫོགས་པ་མ་གྲུབ་ན་ཡང་དབང་གི་དོན་དུ་ཐུགས་ཀྱི་དཀྱིལ་འཁོར་ཙམ་བྲི་བར་རྗེས་སུ་གནང་སྟེ་ཚད་ལ་སོགས་པ་ནི་གོང་དུ་བསྟན་པ་དེ་དག་ཉིད་དོ། །དེ་ལྟར་ཚོན་དགྱེ་བ་དང་མཚན་མ་བཀོད་པ་ཡོངས་སུ་རྫོགས་ནས་ཚོན་གྱི་ལྷག་མ་རྣམས་དྲི་ལ་སོགས་པས་མཆོད་དེ་ཡེ་ཤེས་སེམས་དཔའ་རང་གི་སྙིང་གར་གཤེགས་སུ་གསོལ་ནས་གནས་ཇི་ལྟ་བར་བཞག་པར་བྱའོ་ཞེས་པ་ཚོན་དགྱེ་བའྀ་ཆོ་གའོ། །འདིར་སྐབས་ཇི་ལྟ་བར་སྒོ་རྣམས་བསྲུང་བའི་དོན་དུ་སློབ་མ་དག་པ་རྩ་བའི་ལྟུང་བ་དང་བྲལ་ཞིང་བརྟུལ་ཞུགས་ཉི་ཤུ་རྩ་ལྔ་ལ་གནས་པ་བཞི་ལ་དབང་བསྐུར་ཞིང་རྡོ་རྗེ་དང་རྡོ་རྗེ་དྲིལ་བུ་དང་བཅས་པས་རྗེས་སུ་གནང་བ་བྱིན་ཏེ་སྒོ་རྣམས་སུ་དགོད་པར་བྱའོ། །དེ་བཞིན་དུ། ལས་ཐམས་ཅད་ལ་མཁས་ཤིང་དེ་ཉིད་བཅུ་ཡོངས་སུ་ཤེས་པའི་སློབ་མ་བཟང་པོ་ལྔ་པ་ནི་སྦྱིན་སྲེག་ལ་སོགས་པའི་ལས་ཀྱི་ཚོགས་སྒྲུབ་པའི་ཕྱིར་ལས་ཀྱི་རྡོ་རྗེ་ཅན་དུ་བྱ་སྟེ། མེད་ན་རང་ཉིད་ཀྱིས་སྦྱིན་སྲེག་ལ་སོགས་པའི་ལས་རྣམས་བྱའོ། །དེ་ལ་འདིར་ལས་ཐམས་ཅད་པའི་སྦྱིན་སྲེག་གམ་ཇི་ལྟར་རིགས་པར་ལས་སོ་སོ་བ་ཡང་རུང་སྟེ་ནང་གི་མུན་སེལ་དུ་བསྟན་པའི་ཆོ་གས་སྦྱིན་སྲེག་བྱ་བ་ནི་སྦྱིན་སྲེག་གི་ཆོ་གའོ། །དེ་ནས་སློབ་དཔོན་གྱིས་བུམ་པ་རྣམས་ཕྱོགས་བཞིའམ་བརྒྱད་དུ་དགོད་པར་བྱ་ཏེ། རྒྱལ་བ་དང་རྣམ་པར་རྒྱལ་བའི་ཤར་དང་ནུབ་ཀྱི་བུམ་པ་ལས་སོར་གཉིས་སྤངས་པའི་ཕྱི་རོལ་ཏུའོ། །དེ་དག་སྐྱོང་བའི་རྣལ་འབྱོར་མ་རྣམས་ཀྱང་བརྟུལ་ཞུགས་ཉི་ཤུ་རྩ་ལྔ་དང་ལྡན་ཞིང་རྩ་བའི་ལྟུང་བ་བཅུ་བཞི་དང་བྲལ་བ་སྟེ་རང་རང་གི་ཕྱོགས་སུ་དགོད་པར་བྱའོ། །དེ་བཞིན་དུ། སྔར་སྒྲུབ་པའི་བདུད་རྩི་ལྔ་དང་སྒྲོན་མ་ལྔ་ཡང༌། ཨོཾ་ཨཱཿཧཱུཾ་ཧོཿཧཾ་ཀྵཿ ཞེས་པ་ལན་བདུན་དུ་མངོན་པར་བསྔགས་ནས་ཉ་ཕྱིས་སམ་དུང་ཆོས་ཀྱི་སྣོད་དུ་བཞག་པར་བྱ་སྟེ་དབང་གི་དོན་དུའོ། །གཞན་ཡང་ཅོད་པན་ལ་སོགས་པ་དབང་རྫས་རྣམས་དང༌། མཆོད་པ་དང་གཏོར་མ་ལ་སོགས་པ་དཀྱིལ་འཁོར་ལ་ཉེ་བར་མཁོ་བ་
@
མཐའ་དག་ཚོགས་པར་བྱ་སྟེ། བུམ་པ་དགོད་པ་ལ་སོགས་པའི་ངེས་པའོ། །དེ་ལྟར་དཀྱིལ་འཁོར་དང་སྦྱིན་སྲེག་ལེགས་པར་གྲུབ་ནས་སློབ་དཔོན་གཙོ་བོའི་ཤར་གྱི་ཞལ་ལ་མངོན་པར་ཕྱོགས་པས་འདུག་སྟེ་སྒྲུབ་ཐབས་སུ་བཤད་པའི་ཆོ་གས་ལྷའི་རྣལ་འབྱོར་རྫོགས་པར་བསྒོམས་ནས་རྡུལ་ཚོན་གྱི་དཀྱིལ་འཁོར་ལ་རབ་ཏུ་གནས་པར་བྱའོ། ། དེ་ལ་རྡུལ་ཚོན་གྱི་དཀྱིལ་འཁོར་ལ་ཡང་དམ་ཚིག་གི་དཀྱིལ་འཁོར་དུ་བསྒོམས་ནས་སྒྲུབ་ཐབས་སུ་བཤད་པ་ལྟར་ཤེས་རབ་དང་ཐབས་ལས་བྱུང་བའི་ཁྲོ་བོ་རྣམས་ཀྱིས་ཡེ་ཤེས་ཀྱི་འཁོར་ལོ་བཀུག་ནས་རྡུལ་ཚོན་གྱི་དཀྱིལ་འཁོར་ལ་གཞུག་པ་དང་བཅིང་བ་དང་མཉེས་པར་བྱ་སྟེ། ཛཿཧཱུཾ་བཾ་ཧོཿ ཞེས་པ་རྣམས་ཀྱིས་རིམ་པ་བཞིན་དུའོ། །དེ་ལྟར་ཡེ་ཤེས་ཀྱི་འཁོར་ལོ་དང་རོ་གཅིག་ཏུ་བྱས་པ་ཉིད་རབ་ཏུ་གནས་པར་གསུངས་སོ། །འདིར་དམ་ཚིག་གི་དཀྱིལ་འཁོར་ལ་པད་མ་རྣམས་ཀྱི་རྩ་བ་དང་སྡོང་བུ་དང་འདབ་མ་དང་གེ་སར་དང་ལྟེ་བ་རྣམས་ཀྱི་ས་བོན་ནི་ཐ་དད་པ་སྟེ། ཙ་ཚ་ཛ་ཛྷ་ཉ། ཞེས་པ་འདུ་བྱེད་ཀྱི་པད་མ་ལའོ། །དེ་དག་ཉིད་རིང་པོ་ནི་རླུང་གི་ཁམས་ལའོ། །ཐིག་ལེས་བརྒྱན་པ་ནི་སྣའི་དབང་པོ་ལའོ། །རྣམ་པར་བཅད་པས་བརྒྱན་པ་ནི་རེག་བྱ་ལའོ། །ངག་གི་དབང་པོ་ནི་འདུ་བྱེད་དང་མཚུངས་པའོ། །དེ་བཞིན་དུ། ཚོར་བ་དང་མེའི་ཁམས་དང་མིག་དང་རོ་དང་ལག་པའི་དབང་པོ་རྣམས་ལ་ཊ་སྡེའོ། །འདུ་ཤེས་དང་ཆུའི་ཁམས་དང་ལྕེ་དང་གཟུགས་དང་རྐང་པའི་དབང་པོ་རྣམས་ལ་པ་སྡེའོ། །གཟུགས་ཀྱི་ཕུང་པོ་དང་སའི་ཁམས་དང་ལུས་དང་དྲི་དང་བཤང་ལམ་གྱི་དབང་པོ་རྣམས་ལ་ཏ་སྡེའོ། །ཆོས་ཀྱི་ཁམས་ལ་ཀ་སྡེ་རིང་པོ་སྟེ། རྣ་བ་ལ་དེ་ཉིད་ཐིག་ལེས་བརྒྱན་པའོ། །ཡིད་ལ་ས་སྡེ་ཐུང་ངུ་ཐིག་ལེས་བརྒྱན་པ་སྟེ། སྒྲ་ལ་དེ་ཉིད་རྣམ་པར་བཅད་པས་བརྒྱན་པའོ། །བདག་པོའི་པད་མ་ནི་སཱཾ་ྉྤཱ་ཥཱཾ་ཤཱཾ་ྈྐཱ་རྣམས་ལས་བྱུང་བ་སྟེ་དེར་གནས་པའི་ཟླ་བ་དང་ཉི་མ་དང་སྒྲ་གཅན་ནི་ཨཾ་ཨཱཿཨ་རྣམས་ལས་སོ། །དེ་ལས་གཞན་པའི་ཟླ་བའི་གདན་རྣམས་ནི་ཐིག་ལེའམ་ཨ་ཡིག་གམ་ཧ་ཡིག་ལས་བྱུང་བ་སྟེ། ཉི་མའི་གདན་རྣམས་ནི་རྣམ་པར་བཅད་པའམ་ར་ཡིག་གམ་ཀྵ་ཡིག་ལས་སོ། །དེ་ལྟར་རབ་ཏུ་གནས་པར་བྱས་ནས་མཆོད་པར་བྱ་སྟེ། ཨོཾ་
@
ཨཱཿཧཱུཾ་ཧོཿཏྲཻ་དྷཱ་དུ་ཀེ་ཤྭ་ར་ཀཱ་ལ་ཙཀྲ་ཨརྒྷཾ་པྲ་ཏཱིཙྪ་ས་པཱ་རི་ཝཱ་རཿ ཏྭཾ་བྷ་ག་བན་མེ་བ་ར་དོ་བྷ་བ་ཤིཥྱཱ་ཎཱཉྩ། ཞེས་པས་གསོལ་བ་བཏབ་ནས་རྡུལ་ཚོན་གྱི་ཕྱི་རོལ་ཏུ་མཎྜལ་བྱས་ཏེ་མཆོད་ཡོན་དབུལ་བར་བྱའོ། །དེ་ནས་རྣམ་པར་རྒྱལ་བའི་བུམ་པའི་མདུན་དུ་གཞན་ཁྲུ་གང་བའི་མཎྜལ་བྱས་ཏེ་དེར་དྲི་དང་མེ་ཏོག་ལ་སོགས་པའི་མཆོད་པ་རྣམས་དང༌། ཞབས་བསིལ་དབུལ་བར་བྱའོ། །དེ་བཞིན་དུ། མཐེའུ་བོང་དང་མིང་མེད་དག་གི་ཙན་དན་ལ་སོགས་པའི་དྲི་བཟང་པོ་བཟུང་ནས་དཀྱིལ་འཁོར་གྱི་ཕྱི་རོལ་གྱི་ཕྱོགས་དང་ཕྱོགས་བྲལ་ཐབས་ཅད་དུ་མཎྜལ་བྱས་ཏེ་དེར་དཀྱིལ་འཁོར་གྱི་ལྷ་སོ་སོ་ལ་མཆོད་ཡོན་དང་མཆོད་པ་མཐའ་དག་དབུལ་བར་བྱ་སྟེ། ཨོཾ་བུདྡྷཱ་ཡ་ན་མཿ ཞེས་པ་ལ་སོགས་པ་སོ་སོའི་མཚན་སྔོན་དུ་འགྲོ་བས་སོ། །དེ་ཡང་འབྱོར་བའི་དབྱེ་བས་ཨིན་དྲ་ནཱི་ལ་ལ་སོགས་པའི་རིན་པོ་ཆེ་དང༌། གསེར་དང་མེ་ཏོག་རྣམ་པ་སྣ་ཚོགས་དང༌། ཁ་དོག་ལྔའི་གོས་རྣམ་པ་མང་པོ་དང༌། དྲི་དང་སྤོས་དང་མར་མེ་དང༌། དྲིལ་བུ་དང་མེ་ལོང་དང་བླ་རེ་དང་འབྲས་བུ་སྣ་ཚོགས་དང༌། ཁ་དོག་ལྔའི་བ་དན་རྣམས་དང༌། གར་དང་རོལ་མོ་དང༌། མཆོད་པ་རྣམ་པ་བཅུ་ལ་སོགས་པ་ཕུན་སུམ་ཚོགས་ཤིང་མཐའ་ཡས་པ་དག་གམ། ཇི་ལྟར་རྙེད་པ་ཡང་རུང་སྟེ་ཏིང་ངེ་འཛིན་གྱིས་རབ་མཆོག་དམ་པར་བསྒྲུབས་ནས་འཁོར་གསུམ་ཡོངས་སུ་དག་པས་རྡུལ་ཚོན་གྱི་ཕྱི་རོལ་ཏུ་མཆོད་པར་བྱའི། རྡུལ་ཚོན་ལ་ནི་མ་ཡིན་ཏེ། གང་གི་ཕྱིར་རྡུལ་ཚོན་བསུབས་ན་མཆོད་རྟེན་བཤིག་པར་འགྱུར་བའི་ཕྱིར་ཏེ། རབ་ཏུ་གནས་པ་བྱས་པའི་རྡུལ་ཚོན་གྱི་དཀྱིལ་འཁོར་ནི་བཅོམ་ལྡན་འདས་ཀྱི་སྐུར་གསུངས་པའི་ཕྱིར་རོ། །དཀྱིལ་འཁོར་ལ་རབ་ཏུ་གནས་པ་དང་མཆོད་པའི་ངེས་པའོ། །འདིར་དཀྱིལ་འཁོར་ལྟ་བར་མི་དབང་བ་ལ་ཕྱི་རོལ་པའི་གཏོར་མ་ཞེས་པ་ནི་བོད་འགའ་ཞིག་གི་འཁྲུལ་བ་སྟེ། འཕགས་པ་རྣམས་ཀྱིས་གསུངས་པ་མེད་དོ། །འོན་ཀྱང་དཀྱིལ་འཁོར་གྱི་ཆོ་ག་ཐམས་ཅད་ལ་ཐུན་མཚམས་བཞིར་སློབ་དཔོན་གྱིས་གཏོར་མ་བྱིན་ཏེ། དེ་ནས་གཤེགས་སུ་གསོལ་བར་བྱའོ་ཞེས་གསུངས་ཏེ། དེའི་ཆོ་ག་ནི་བཤད་ཟིན་པ་ཉིད་དོ། ། གཞུང་གཞན་ལས་ཀྱང་ཡོད་ན་སྒྲུབ་པའི་གྲོགས་པོ་དཀྱིལ་འཁོར་དུ་བཞག་
@
ནས་རང་ཉིད་ཕྱིར་ཕྱུང་སྟེ་འདོད་པའི་ལྷ་དང་དབང་པོ་ལ་སོགས་པ་རྣམས་ལ་གཏོར་མ་དབུལ་བར་གསུངས་པ་ནི་དཀྱིལ་འཁོར་ལྟ་བར་མི་དབང་བའི་རྒྱུ་མཚན་གྱིས་མ་ཡིན་གྱིས་གཏོར་མ་རྣམས་ཕྱོགས་སོ་སོར་གཤེགས་སུ་གསོལ་བ་ལ་སོགས་པའི་རྒྱུ་མཚན་གཞན་གྱིས་ཡིན་ལ། དེ་ནི་འདིར་ཡང་འདོད་པ་ཉིད་དོ། །དེ་བཞིན་དུ། བདག་ཉིད་འཇུག་པ་ཡང་འདིར་གསུངས་པ་མེད་དེ། གང་གི་ཕྱིར་སློབ་དཔོན་ནི་དང་པོར་དབང་བཅུ་གཅིག་གིས་སྨིན་པར་བྱས་ཤིང༌། དེ་ཉིད་ཀྱིས་ལམ་བསྒོམས་པས་གཞན་གྱི་དོན་ནུས་པར་གྱུར་པ། དབང་བསྐུར་བ་དང་རྒྱུད་སྟོན་པ་ལ་སོགས་པ་བདག་པོའམ་བདག་པོ་ཆེན་པོའི་བྱ་བ་མཐའ་དག་ལ་རྗེས་སུ་གནང་བ་ཐོབ་ཟིན་པ་ཉིད་ཀྱི་ཕྱིར་རོ། །ཅི་སྟེ་བསོད་ནམས་འཕེལ་བའི་དོན་ཙམ་དུ་བྱ་བར་འདོད་ན་ཡང་དཀྱིལ་འཁོར་གྱི་གཙོ་བོ་དང་ཐ་མི་དད་པའི་བླ་མ་དམ་པ་མངོན་དུ་བྱས་ཏེ། དེ་ལས་འཆད་པར་འགྱུར་བའི་དབང་ཐམས་ཅད་བདག་ཉིད་ཀྱིས་བླངས་ནས་སློབ་དཔོན་གྱི་ལས་ཐམས་ཅད་ལ་རྗེས་སུ་གནང་བ་ཐོབ་པར་བྱ་སྟེ། སློབ་མ་དཀྱིལ་འཁོར་དུ་གཞུག་ཅིང་དབང་བསྐུར་བའི་སླད་དུ། ནམ་མཁའ་སྐྱེ་བ་མཚན་ལྡན་ཕྱིར། །ཞེས་པ་ལ་སོགས་པས་དངོས་གྲུབ་ཞུ་ཞིང་བདེན་པའི་བྱིན་རླབས་བྱའོ་ཞེས་གསུངས་ཏེ། ཚུལ་འདི་ནི་གཞན་དུ་བཤད་པའོ། །དེ་བས་ན་ཇི་ལྟར་རིགས་པའམ། གང་ལ་མོས་པ་བྱའོ། །དེ་ལྟར་སློབ་མ་བདག་ཉིད་ཀྱི་ནུས་པས་ཇི་སྐད་བཤད་པའི་མཆོད་པ་བྱས་ཏེ། དེ་ནས་བླ་མ་དམ་པའི་ཞབས་ཀྱི་དྲུང་དུ་གསེར་གྱི་མེ་ཏོག་ལ་སོགས་པས་མཎྜལ་བྱས་ནས། རྫས་དང་བདག་ཉིད་དང་བུ་དང་བུ་མོ་ལ་སོགས་པ་དག་པ་གསུམ་གྱིས་དབུལ་བར་བྱ་སྟེ་དཀྱིལ་འཁོར་དུ་འཇུག་པའི་ཡོན་དུའོ། །རང་ལ་མེད་ན་ཡང་རིགས་ལས་སྐྱེས་པའི་གཞོན་ནུ་མ་དབུལ་བར་བྱའོ། །ཞེས་པ་ཁྱིམ་པ་རྣམས་ཀྱི་ངེས་པ་སྟེ་རབ་ཏུ་བྱུང་བ་ལ་ནི་མ་ཡིན་ནོ། །དེ་ལྟར་ཡོན་ཕུལ་ནས། བདག་ནི་མི་བཟད་འཁོར་བས་འཇིགས་པས་དེ་རིང་ཉིད་ནས་རྒྱལ་བ་རྣམས་ལ་སྐྱབས་སུ་ལྷག་པར་མཆི། །ངེས་པར་སྲིད་པའི་འཇིགས་འཕྲོག་ཁྱོད་ཀྱི་ཞབས་ཀྱི་ཆུ་སྐྱེས་དག་ལ་ལུས་ངག་སེམས་ནི་དག་པས་སོ། །ཞེས་པས་གསོལ་བ་གདབ་པར་བྱའོ། །དེ་ནས། འདོད་
@
པའི་རྡོ་རྗེ་ལ་ནི་རྡོ་རྗེ་དྲིལ་བུ་ཕྱག་རྒྱ་བླ་མ་དག་ཀྱང་སྤྱི་བོས་གཟུང་བར་བགྱི། ། རིན་ཆེན་ལ་ནི་སྦྱིན་པ་སྦྱིན་བགྱི་འཁོར་ལོ་འདི་ལ་རྒྱལ་བ་མཆོག་གི་དམ་ཚིག་བསྐྱང་བར་བགྱི། །རལ་གྲི་ལ་ནི་མཆོད་པ་བགྱི་སྟེ་གསལ་བར་ཆུ་སྐྱེས་རིགས་ལ་སྡོམ་པ་དག་ནི་བསྐྱང་བར་བགྱི། །སེམས་ཅན་རྣམས་ནི་ཐར་པའི་སླད་དུ་རྒྱལ་བ་བསྐྱེད་མཛད་རིགས་ལ་བྱང་ཆུབ་བདག་གིས་བསྐྱེད་པར་བགྱི། །ཞེས་པས་སེམས་བསྐྱེད་ཅིང་སྨོན་ལམ་གདབ་པར་བྱའོ། །དེ་ནས་དེ་དག་གིས་ཤིན་ཏུ་མཉེས་པར་གྱུར་པའི་བླ་མས། བརྟུལ་ཞུགས་ངེས་པ་དང་ལྡན་པའི་སློབ་མ་ཁྲུས་བྱས་ཤིང་དྲིས་བྱུགས་པ་རྣམས་ཡོལ་བས་བཅད་པའི་དཀྱིལ་འཁོར་གྱི་ཕྱི་རོལ་ཤར་གྱི་ས་ལ་བཀོད་དེ། དེར་ལས་དང་མཐུན་པའི་མཎྜལ་བྱས་ནས་དངོས་གྲུབ་ཀྱི་དོན་དུ་སྔར་བརྗོད་པའི་ཆོ་གས་སོ་ཤིང་སྦྱིན་པར་བྱའོ། །དེས་ཀྱང་གསོར་ནས་མཎྜལ་དུ་དོར་བར་བྱ་སྟེ། གང་དུ་ལྷུང་བ་དེའི་ལས་རབ་འབྱམས་འགྲུབ་པ་ཡང་ཤེས་པར་བྱའོ། །དེ་ནས་གནས་དྲུག་ཏུ་སྔར་བསྟན་པའི་ཡི་གེ་དྲུག་བཀོད་ནས་བསྲུང་བར་བྱ་སྟེ། དཔལ་ལྡན་དྲི་མ་མེད་པའི་འོད་ལས། དང་པོར་དཀྱིལ་འཁོར་ལ་གསོལ་བ་གདབ་པའི་དུས་དང་བར་དུ་ས་ལ་སོགས་པ་གཟུང་བ་དང༌། མཐར་དཀྱིལ་འཁོར་དུ་འཇུག་པའི་དུས་ཐམས་ཅད་དུ་མཎྜལ་བྱས་ནས་སོ་ཤིང་བྱིན་ཏེ་དེ་ནས་བསྲུང་བ་བྱའོ་ཞེས་གསུངས་པའི་ཕྱིར་རོ། །དེ་ནས་ཆུ་ཁྱོར་བ་གསུམ་བླུད་དེ་ཁ་དག་པར་བྱས་ནས། དེའི་ལྕེ་ལ་བདུད་རྩི་ལྔ་སྦྱིན་པར་བྱའོ། །དེ་ནས་ལྷ་དབབ་པའི་དོན་དུ་སྔར་བསྒྲུབས་པའི་བདུད་རྩི་ལྔ་དང་སྒྲོན་མ་ལྔའི་སྤོས་དང་བཅས་པས། ཨོཾ་ཨ་ར་ར་ར་ར་ལ་ལ་ལ་ལ་བཛྲ་ཨཱ་བྷེ་ཤ་ཡ་ཧཱུཾ། ཞེས་པ་འདིས་ཁྲོ་བོའི་གཙོ་བོ་བསྐུལ་ནས་ཁྲོ་བོ་དབབ་པར་བྱའོ།། འདི་ལ་བཟླས་པ་བྱེ་བ་དང་སྦྱིན་སྲེག་འབུམ་ཕྲག་བཅུ་སྔོན་དུ་བསྙེན་པ་བྱས་ཏེ། དེ་ལྟ་ན་ནི་དྲན་པ་ཙམ་གྱིས་ཕེབས་པར་འགྱུར་རོ། །དེ་བཞིན་དུ། བསྒོམས་པའི་སྟོབས་དང་བྱང་ཆུབ་ཀྱི་སེམས་ཀྱི་ཐིག་ལེ་བསྲུང་བ་ལ་སོགས་པ་དམ་ཚིག་རྣམ་པ་མང་པོའི་སྟོབས་དང༌། སྔགས་ཀྱི་བཟླས་པ་ལ་སོགས་པ་བསྙེན་པའི་སྟོབས་ཀྱིས་ཁྲོ་བོ་ཕེབས་པར་འགྱུར་གྱི། གཞན་དུ་ན་རང་བྱིན་གྱིས་བརླབས་པས་དམན་པ་རྣམས་ཀྱིས་ནི་
@
མ་ཡིན་ནོ། །འདིར་ཕེབས་པའི་བྱ་བ་རྒྱ་ཆེར་གསུངས་པ་ནི་མ་སྤྲོས་སོ། །དེ་ནས་དགེ་བ་དང་མི་དགེ་བ་ལ་སོགས་པའི་བྱ་བ་གང་ཅུང་ཟད་དྲི་བར་འདོད་པ་དེ་དག་དྲིས་ཏེ་སླར་ཡང་ཡི་གེ་གསུམ་གྱིས་མངོན་པར་བསྔགས་པའི་མེ་ཏོག་མགོ་བོར་སྦྱིན་པར་བྱའོ། །དེས་ཕེབས་པ་གཏོང་ཞིང་རང་གི་གནས་སུ་འགྲོ་བར་འགྱུར་རོ། །འདི་དག་གི་དང་པོར་དམ་ཚིག་ལ་གཞག་པའི་རིམ་པ་ལ་སོགས་པ་རྣམས་བྱའོ་ཞེས་པར་གསུངས་ཏེ། དེ་བྱ་བར་འདོད་ན་ནི་ཁོ་བོས་བསྡུས་པའི་དབང་གི་ཆོ་ག་རྡོ་རྗེ་ཕྲེང་བ་ལས་ཤེས་པར་བྱའོ། །དེ་ལྟར་ཕེབས་པ་བཏང་བའི་མཐར་དཔྲལ་བར་ཨོཾ་ཡིག་དང༌། སྙིང་གར་ཧཱུཾ་ཡིག་དང༌། གཙུག་ཏོར་ཧཾ་ཡིག་སྟེ་ཐབས་ཀྱི་རིགས་གསུམ་དང༌། ལྟེ་བར་ཧོཿཡིག་དང༌། མགྲིན་པར་ཨཱཿཡིག་དང༌། གསང་བར་ཀྵ་ཡིག་སྟེ་ཤེས་རབ་ཀྱི་རིགས་གསུམ་ཡང་དག་པར་བཀོད་ནས་དེ་དག་གིས་སློབ་མ་བསྲུང་ཞིང་ལུས་ལ་གོས་སེར་པོ་སྦྱིན་པར་བྱའོ། །དེ་ནས། འཚེ་དང་མི་བདེན་གཞན་གྱི་བུད་མེད་སྤང་བྱ་གཞན་གྱི་ནོར་དང་ཆང་གི་བཏུང་བ་དེ་བཞིན་ཉིད། །འཁོར་བར་རྡོ་རྗེ་ཞགས་པ་དག་སྟེ་རང་གི་དགེ་བ་འཇོམས་བྱེད་སྡིག་པ་ལྔ་པོ་འདི་དག་གོ །སྣ་ཚོགས་གཙོ་བོའི་བཀའ་འདི་སྲིད་པའི་འཇིགས་པ་འཇོམས་པ་དག་སྟེ་ཁྱོད་ཀྱིས་ཀྱང་ནི་བསྐྱང་བར་བྱ། །ཞེས་པས་བསླབ་པའི་གནས་ལྔ་སྦྱིན་པར་བྱའོ། །དེ་ནས་འདོད་ན་དེའི་ཚེ་གཞན་ཡང་སྦྱིན་པར་བྱ་སྟེ། ཆོ་ལོ་ཁ་ན་མ་ཐོ་བཅས་པའི་ཟས་དང་ཚིག་ངན་ཀློག་དང་འབྱུང་པོ་ལྷ་མིན་དབང་པོ་ཆོས། །བ་ལང་བྱིས་པ་བུད་མེད་སྐྱེས་པ་རྣམས་དང་ལྷ་མིའི་བླ་མ་གསོད་པ་ལྔ་ནི་མི་བྱའོ། །གྲོགས་པོ་རྗེ་བོ་རྣམས་དང་ལྷ་དང་མི་ཡི་བླ་མ་དགེ་འདུན་ཡིད་བརྟན་རྣམས་ལ་འཁུ་བ་ཡང༌། །དབང་པོ་རྣམས་ནི་ཆགས་པ་དག་དང་དེ་ལྟར་སྲིད་པའི་བདག་པོ་དག་ནི་བརྟུལ་ཞུགས་ཉི་ཤུ་ལྔ། །ཞེས་པས་ཉེ་བའི་སྡིག་པ་ལྔ་དང༌། གསོད་པ་གཞན་ལྔ་དང༌། འཁུ་བ་ལྔ་དང༌། ཆགས་པ་ལྔ་རྣམས་ཀྱང་སྤང་བར་བྱའོ། །དེ་ལྟར་ན་བརྟུལ་ཞུགས་ཉི་ཤུ་ལྔ་ནི་སློབ་མ་རྣམས་ཀྱིས་བསྐྱང་བར་བྱ་ཞིང་རྡོ་རྗེ་སློབ་དཔོན་གྱིས་དབང་གིས་དུས་སུ་སྦྱིན་པར་བྱ་སྟེ། བརྟུལ་ཞུགས་སྦྱིན་པའི་ངེས་པའོ། །
@
དེ་ནས་སློབ་མ་དཀྱིལ་འཁོར་དུ་གཞུག་པའི་ཕྱིར། ཨོཾ་དྭཱ་ད་ཤ་ཨཾ་ག་ནི་རོ་དྷ་ཀཱ་རི་ཎེ་ཧཱུཾ་ཕཊ། ཅེས་པ་འདིས་གདོང་བཅིང་བར་བྱ་སྟེ། ལས་ཐམས་ཅད་པ་ལ་གོས་སེར་པོའམ་དམར་པོ་དང༌། ཞི་བ་ལ་སོགས་པར་གོས་སྲབ་པོ་ལྷའི་ཁ་དོག་དང་མཐུན་པས་སོ། །དེ་ནས་དགེ་བའི་གྲོགས་ཀྱིས་ཁྲིད་ནས་དཀྱིལ་འཁོར་ལ་ལན་གསུམ་བསྐོར་བ་བྱས་ཏེ་ཤར་གྱི་སྒོར་སློབ་དཔོན་གཙོ་བོའི་གཟུགས་ཀྱིས་གནས་པ་ལ་དགེ་བའི་གྲོགས་ཀྱིས་གཏད་པའི་དུང་གི་ཆུས་སློབ་མའི་མགོ་བོར་བསང་གཏོར་བྱས་ནས་ཡི་གེ་གསུམ་གྱིས་ལན་བདུན་མངོན་པར་བསྔགས་པའི་མེ་ཏོག་གཅིག་དེའི་སྙིམ་པ་ཁ་སྦྱར་བར་བྱིན་པར་བྱ་སྟེ་མེ་ཏོག་གི་སྙིམ་པ་རྣམ་པར་དག་པའོ། །དེ་ནས་རྒྱལ་བའི་བུམ་པའམ་རྣམ་པར་རྒྱལ་བའི་བུམ་པ་ལ་མཚན་མ་ལྔ་བྱས་ཏེ། དེར་རིགས་ཡོངས་སུ་བརྟག་པའྀ་དོན་དུ། ཨོཾ་སརྦ་ཏ་ཐཱ་ག་ཏ་ཀུ་ལ་བི་ཤོ་དྷ་ནི་སྭཱཧཱ། ཞེས་པ་འདིས་སློབ་མ་མེ་ཏོག་མཐོར་དུ་གཞུག་པར་བྱའོ། །དེ་ཡང་བུམ་པ་ལྔའི་ཕྱོགས་ལ་རྒྱལ་བའི་བུམ་པ་དང༌། བཅུའི་ཕྱོགས་ལ་རྣམ་པར་རྒྱལ་བའི་བུམ་པ་ལ་སྟེ་རྡུལ་ཚོན་གྱི་དཀྱིལ་འཁོར་ལ་ནི་མ་ཡིན་ནོ། །མེ་ཏོག་གང་དུ་ལྷུང་བའི་ལྷ་དེ་ནི་དེའི་ལྷ་རིགས་ཀྱི་ལྷ་སྟེ། དེའི་རིགས་ཀྱི་ལས་ཀྱི་ཕྱག་རྒྱས་དངོས་གྲུབ་ཏུ་འགྱུར་རོ། །དེ་ནས། ཨོཾ་དེ་བྱེན་དྲི་ཡཱ་ཎྱུ་ཊ་ཡ་གྷཱ་ཊ་ཡ་སྭཱཧཱ། ཞེས་པའམ། ཡང་ན་ཨོཾ་དི་བྱ་ན་ཡ་ན་མུད་གྷཱ་ཊ་ཡཱ་མི་སྭཱཧཱ། ཞེས་པ་འདིས་མིག་དབྱེ་བར་བྱ་སྟེ་མེ་ཏོག་དོར་བའི་ཕྱི་ནས་སམ། ཡང་ན་མེ་ཏོག་འདོར་བ་དང་ལྷན་ཅིག་ཏུའོ། །དེ་ནས་རིགས་ཀྱི་ལྷ་དང་དཀྱིལ་འཁོར་གྱི་གཙོ་བོ་དང་པོར་བྱས་པའི་དཀྱིལ་འཁོར་མཐའ་དག་བསྟན་པར་བྱ་སྟེ། སློབ་མ་དཀྱིལ་འཁོར་དུ་གཞུག་པའི་ངེས་པའོ། །དེ་ལྟར་ཤར་གྱི་སྒོར་རིགས་དག་པར་བྱས་ནས། སློབ་དཔོན་གཙོ་བོའི་གཟུགས་སུ་གནས་པས་དབང་བསྐུར་བ་སྦྱིན་པར་བྱ་སྟེ། གཙོ་བོ་གཡོན་བརྐྱང་ལ་སོགས་པའི་སྟབས་ཀྱིས་བཞེངས་པ་ཡིན་ན་སློབ་དཔོན་ཡང་བཞེངས་པས་སོ། །ཇི་སྟེ་བཞུགས་པའི་ཡིན་ན་སློབ་དཔོན་ཡང་བཞུགས་པས་སོ། །དེའི་ཕྱིར་དང་པོར་སློབ་དཔོན་གྱི་ལག་པ་གཡས་པའི་རྡོ་
@
རྗེས་སློབ་མའི་ལག་པ་གཡོན་པ་ནས་ཁྲིད་དེ་ལས་ཀྱི་རྡོ་རྗེ་དང་ལྷན་ཅིག་དཀྱིལ་འཁོར་ལ་མངོན་དུ་ཕྱོགས་པས་བསྐོར་བ་བྱས་ནས་བྱང་སྒོར་ཆུའི་དབང་གི་དོན་དུ་མཎྜལ་ཕུལ་ཏེ། ཨོཾ་ཧཾ་ཧཱཾ་ཧིཾ་ཧཱིཾ་ཧྼྀཾ་ཧྼཱྀཾ་ཧུཾ་ཧཱུཾ་ཧླྀཾ་ཧླཱྀཾ་ཨཱ་ཨཱི་རཱྀ་ཨཱུ་ལཱྀ་བཛྲ་ཌཱ་ཀི་ནྱོ་བཛྲ་ཨ་མྲྀ་ཊ་གྷ་ཊཻ་ར་ཨ་བྷི་ཥིཉྩན་ཏུ་མཱཾ་སྭཱཧཱ། ཞེས་པ་འདིས་གསོལ་བ་གདབ་པར་བྱའོ། །དེ་ནས་སྒྲོལ་མ་ལ་སོགས་པ་ལྷ་མོ་རྣམས་ཀྱི་སྔགས་ཀྱིས་བུམ་པ་ཐམས་ཅད་ནས་ཆུ་བླངས་ཏེ་དུང་ཆོས་སུ་བླུགས་ནས་དེ་ཉིད། ཨཱ་ཨཱི་རཱྀ་ཨཱུ་ལཱྀ་རྣམས་ལས་བྱུང་བའི་ལྷ་མོ་ལྔའི་ངོ་བོར་བྱིན་གྱིས་བརླབས་ཏེ། ཨོཾ་ཨཱ་ཨཱི་རཱྀ་ཨཱུ་ལཱྀ་པཉྩ་དྷཱ་དུ་བི་ཤོ་དྷ་ནི་སྭཱཧཱ། ཞེས་པ་འདིས་སྐྱེ་བའི་གནས་ལྔར་དབང་བསྐུར་ནས་བཀྲུ་བར་བྱའོ། །དེ་ལ་སྐྱེ་བའི་གནས་ལྔར་ནི་གཙུག་ཏོར་དང༌། དཔུང་མགོ་གཉིས་དང༌། དཔྱི་མགོ་གཉིས་སོ། །དེས་ཁམས་ལྔ་དྲི་མ་དང་བྲལ་བའི་ཡུམ་ལྔར་གྱུར་པ་བལྟ་སྟེ་ཆུའི་དབང་ངོ༌། །དེ་ནས་ཅོད་པན་གྱི་དབང་གི་དོན་དུ། ཨོཾ་ཨ་ཨི་རྀ་ཨུ་ལྀ་སརྦ་བུད་དྷཱ་བཛྲ་མུ་ཀུ་ཊཾ་མ་མ་པཉྩ་བུད་དྷ་ཨཱད་མ་ཀཾ་བན་དྷ་ཡན་དུ་ཧུཾ་ཧཱུཾ་ཕཊ། ཅེས་པ་འདིས་གསོལ་བ་གདབ་པར་བྱའོ། །དེ་ནས་མེ་ཏོག་གང་དུ་ལྷུང་བའི་སངས་རྒྱས་དེ་ཉིད་གཙོ་བོར་གྱུར་པའི་ཅོད་པན་རིན་པོ་ཆེ་ལས་བྱས་པའམ། གསེར་རམ་གོས་ཀྱི་རང་བཞིན་ཡང་རུང་སྟེ། དེ་ཉིད་ཨ་ཨི་རྀ་ཨུ་ལྀ་རྣམས་ལས་བྱུང་བའི་སངས་རྒྱས་ལྔའི་ངོ་བོར་བྱིན་གྱིས་བརླབས་ནས། ཨོཾ་ཨ་ཨི་རྀ་ཨུ་ལྀ་པཉྩ་ཏ་ཐཱ་ག་ཏ་པ་རི་ཤུད་དྷ་སྭཱཧཱ། ཞེས་པ་དང༌། དུང་གི་ཆུས་སྐྱེ་བའི་གནས་ལྔར་དབང་བསྐུར་ནས། མགོ་བོར་དབུ་རྒྱན་བཅིང་བར་བྱའོ། །དེས་ནི་ཕུང་པོ་ལྔ་དྲི་མ་དང་བྲལ་བ་སངས་རྒྱས་ལྔར་གྱུར་པ་བལྟ་བར་བྱ་སྟེ། ཅོད་པན་གྱི་དབང་ངོ༌། །དེ་ལྟར་ན་བྱང་སྒོར་སྐུའི་ཞལ་ནས་ཆུ་དང་ཅོད་པན་གྱི་དབང་བསྐུར་བས་ཁམས་དང་ཕུང་པོ་རྣམ་པར་དག་པ་སྐུ་རྡོ་རྗེ་སྟེ་ལུས་དྲི་མ་དང་བྲལ་བའོ། །དེ་ནས་སླར་ཡང་གཡས་སྐོར་གྱིས་སློབ་མ་ལྷོ་སྒོར་ཁྲིད་ནས། དེར་དར་དཔྱངས་ཀྱི་དབང་གི་དོན་དུ། ཨོཾ་ཨ་ཨཱ་ཨཾ་ཨཱཿཧ་ཧཱ་ཧཾ་ཧཱཿཕྲེཾ་ཧོཿསརྦ་པཱ་ར་མི་ཏཱ་མ་མ་བཛྲ་པཊྚཾ་བན་དྷ་ཡན་དུ་ཧཱུཾ་ཧཱུཾ་ཕཊ། ཅེས་པ་འདིས་གསོལ་བ་གདབ་པར་བྱའོ། །དེ་ནས་རིན་པོ་ཆེའི་
@
པཊྚ་དང༌། གསེར་གྱི་པཊྚའམ། མ་རྙེད་ན་མེ་ཏོག་གི་ཕྲེང་བ་ཡང་རུང་སྟེ། དེ་ཉིད་ཨ་ཨཱ་ཨཾ་ཨཱཿཧ་ཧཱའ་ཧཱཾ་ཧཱཿཕེཾ་ཧོཿརྣམས་ལས་བྱུང་བའི་ནུས་མ་བཅུའི་ངོ་བོར་བྱིན་གྱིས་བརླབས་པ་ནས། ཨོཾ་ཨ་ཨཱ་ཨཾ་ཨཿཧ་ཧཱ་ཧཾ་ཧཱཿཕྲེཾ་ཧོཿད་ཤ་པཱ་ར་མི་ཏཱ་པ་རི་པཱུ་ར་ཎི་སྭཱཧཱ། ཞེས་པ་དང་དུང་གི་ཆུས་སྐྱེ་བའི་གནས་ལྔར་དབང་བསྐུར་ནས་དཔྲལ་བར་དར་དཔྱངས་སམ་མེ་ཏོག་གི་ཕྲེང་བ་བཅིང་པར་བྱའོ། །དེས་ནི་རླུང་བཅུ་རྣམ་པར་དག་པ་ཕ་རོལ་ཏུ་ཕྱིན་པ་བཅུའི་ངོ་བོ་ནུས་མ་བཅུར་གྱུར་པར་བལྟ་སྟེ། དར་དཔྱངས་ཀྱི་དབང་ངོ༌། །དེ་ནས་རྡོ་རྗེ་དྲིལ་བུའི་དབང་གི་དོན་དུ། ཨོཾ་ཧཱུཾ་ཧོཿབི་ཛྙཱ་ན་ཛྙཱ་ན་སྭ་བྷཱ་བ་ཀ་རུ་ཎཱ་པྲཛྙཱ་ཨཱད་མ་ཀེ་བཛྲ་བཛྲ་གྷཎ་ཌེ་ས་བྱེ་ཏ་ར་ཀ་ར་ཡོར་མ་མ་བཛྲ་སཏྭཿསཾ་པྲཛྙཱོ་ད་དཱ་དུ་ཧུཾ་ཧཱུཾ་ཕཊ། ཅེས་པས་གསོལ་བ་གཏབ་པར་གྱུར་པ་ལ་རྡོ་རྗེ་དང་དྲིལ་བུ་ཧཱུཾ་དང་ཧོཿལས་བྱུང་བའི་གཙོ་བོ་ཡབ་ཡུམ་གྱི་ངོ་བོར་བྱིན་གྱིས་བརླབས་ཏེ། ཨོཾ་ཧཱུཾ་ཧོཿསཱུརྻ་ཙན་དྲ་བི་ཤོ་དྷ་ཀ་སྭཱཧཱ། ཞེས་པ་དང་དུང་གི་ཆུས་སྐྱེ་བའི་གནས་ལྔར་དབང་བསྐུར་ནས་རྡོ་རྗེ་དྲིལ་བུ་སྤྱི་བོར་བཞག་ཅིང་སྦྱིན་པར་བྱའོ། །དེས་ནི་ཟླ་བ་དང་ཉི་མའི་རྩ་ལ་ལ་ནཱ་དང་ར་ས་ནཱ་རྣམ་པར་དག་པ་གཙོ་བོ་ཡབ་ཡུམ་དུ་གྱུར་པར་བལྟ་སྟེ། རྡོ་རྗེ་དྲིལ་བུའི་དབང་ངོ༌། །དེ་ལྟར་ན་ལྷོ་སྒོར་གསུང་གི་ཞལ་ནས་དར་དཔྱངས་དང་རྡོ་རྗེ་དྲིལ་བུའི་དབང་བསྐུར་བས་རླུང་དང་རྩ་རྣམ་པར་དག་པ་གསུང་རྡོ་རྗེ་སྟེ་ངག་དྲི་མ་དང་བྲལ་བའོ། །དེ་ནས་སླར་ཡང་གཡས་སྐོར་གྱིས་ཤར་གྱི་སྒོར་ཁྲིད་དེ། དེར་རྡོ་རྗེ་བརྟུལ་ཞུགས་ཀྱི་དབང་གི་དོན་དུ། ཨོཾ་ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་ཨཾ་ཨཱཿ སརྦ་བོ་དྷི་སཏྭཱཿ ས་བྷཱརྻཱཿསརྦ་དཱ་སརྦ་ཀཱ་མ་ཨུ་བ་བྷོ་ག་བཛྲ་པྲ་ཏཾ་མ་མ་ད་དན་ཏུ་སྭཱཧཱ། ཞེས་པས་གསོལ་བ་བཏབ་པར་གྱུར་པ་ལ་མེ་ཏོག་སིལ་མ་རྣམས་ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་ཨཾ་ཨཿརྣམས་ལས་བྱུང་བའི་སེམས་དཔའ་ཡབ་ཡུམ་གྱི་གྱི་ངོ་བོར་བྱིན་གྱིས་བརླབས་ཏེ། ཨོཾ་ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་བི་ཥ་ཡ་ཨིན་དྲི་ཡ་བི་ཤོ་དྷ་ནི་སྭཱཧཱ། ཞེས་པ་དང་དུང་གི་ཆུས་སྐྱེ་བའི་གནས་ལྔར་དབང་བསྐུར་ནས་རྣ་བ་ལ་སོགས་པར་མེ་ཏོག་དགོད་
@
པར་བྱའོ། །དེས་ནི་དབང་པོ་ཡུལ་དང་བཅས་པ་རྣམ་པར་དག་པ་སེམས་དཔའ་ཡབ་ཡུམ་དུ་གྱུར་པར་བལྟ་སྟེ་རྡོ་རྗེ་བརྟུལ་ཞུགས་ཀྱི་དབང་ངོ༌། །དེ་ནས་མིང་གི་དབང་གི་དོན་དུ། ཨོཾ་ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ་སརྦ་ཀྲོ་དྷ་རཱ་ཛཱཿས་བྷཱརྻཱ་མཻ་ཏྲཱི་ཀ་རུ་ཎཱ་མུ་དི་ཏ་ཨུ་བེ་ཀྵ་སརྦ་ས་མ་ཏཱ་སྭ་བྷཱ་བཾ་བཛྲ་པཱུརྦཾ་ག་མཾ་ནཱ་མ་མེ་ད་དན་དུ་ཧུཾ་ཧཱུཾ་ཕཊ། ཅེས་པས་གསོལ་བ་བཏབ་པར་གྱུར་པ་ལ། གདུབ་བུ་དང་རྐང་གདུབ་ལ་སོགས་པའམ། མེད་ན་མེ་ཏོག་གི་ཕྲེང་བ་ཡང་རུང་སྟེ། ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ་རྣམས་ལས་བྱུང་བའི་ཁྲོ་བོ་ཡབ་ཡུམ་གྱི་ངོ་བོར་བྱིན་གྱིས་བརླབས་ཏེ། ཨོཾ་ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ་ཙ་ཏུར་བྲཧྨ་བི་ཧཱ་ར་བི་ཤུད་དྷ་སྭཱཧཱ། ཞེས་པ་དང་དུང་གི་ཆུས་སྐྱེ་བའི་གནས་ལྔར་དབང་བསྐུར་ནས་ལག་པ་དང་རྐང་པ་དག་ལ་གདུབ་བུ་དང་རྐང་གདུབ་དག་གམ་དེ་དག་མེད་ན་མེ་ཏོག་གི་ཕྲེང་བ་བཅིངས་ཏེ་ཁྱོད་ནི་རྡོ་རྗེ་ཆྒཻ་མོ་ཞེས་མེ་ཏོག་གང་དུ་ལྷུང་བ་དེའྀ་མིང་གིས་ལུང་བསྟན་པར་བྱའོ། །དེས་ནི་ལས་ཀྱི་དབང་པོ་ཡུལ་དང་བཅས་པ་རྣམ་པར་དག་པ་ཁྲོ་བོ་ཡབ་ཡུམ་དུ་གྱུར་པར་བལྟ་སྟེ། མིང་གི་དབང་ངོ༌། །དེ་ལྟར་ན་ཤར་སྒོར་ཐུགས་ཀྱི་ཞལ་ནས་བརྟུལ་ཞུགས་དང་མིང་གི་དབང་བསྐུར་བས་ལྷའི་མིག་ལ་སོགས་པ་དང་ཚངས་པའི་གནས་བཞི་རྣམ་པར་དག་པ་ཐུགས་རྡོ་རྗེ་སྟེ་ཡིད་དྲི་མ་དང་བྲལ་བའོ། །དེ་ནས་སླར་ཡང་སྔ་མ་བཞིན་དུ་ནུབ་སྒོར་ཁྲིད་དེ་རྗེས་གནང་གི་དོན་དུ། ཨོཾ་ཨེ་བཾ་པད་མ་བཛྲ་ཙི་ཧྣོ། པྲཛྙཱ་ཨུ་པཱ་ཡཽ། མཎྜལ་ཨ་དྷི་པ་ཏཱི་བཛྲ་སུ་ཁ་ཛྙཱ་ན་ཨཾ་ག་མ་མ་ད་དཱ་ཏཱཾ་ཧཾ་ཧཿཧཱུཾ་ཕཊ། ཅེས་པས་གསོལ་བ་བཏབ་པར་གྱུར་པ་ལ། ཨོཾ་ཧཾ་ཀྵཿདྷརྨྨ་ཙཀྲ་པྲ་བར་ཏ་ཀ་སྭཱཧཱ། ཞེས་པ་འདིས་སྐྱེ་བའི་གནས་ལྔར་དུང་གི་ཆུས་དབང་བསྐུར་ཞིང་ཆོས་ཀྱི་འཁོར་ལོ་བསྐོར་ལ་སེམས་ཅན་གྱི་དོན་གྱིས་ཤིག་ཅེས་པ་ལ་སོགས་པའི་རྗེས་སུ་གནང་བ་སྦྱིན་པར་བྱའོ། །དེ་ལྟར་ནུབ་སྒོར་ཡེ་ཤེས་ཀྱི་ཞལ་ནས་རྗེས་སུ་གནང་བའི་དབང་བསྐུར་བས་བཞི་པའི་གནས་སྐབས་དག་པ་ཡེ་ཤེས་རྡོ་རྗེ་སྟེ་ཆགས་པ་དྲི་མ་དང་བྲལ་བའོ། །དེ་ལྟར་དབང་བདུན་གྱིས་དཀྱིལ་འཁོར་ཆེན་པོར་མངོན་པར་དབང་བསྐུར་ནས། དེའི་ལམ་
@
བསྒོམས་པས་ས་བདུན་གྱི་དབང་ཕྱུག་ཏུ་འགྱུར་ཏེ་བསོད་ནམས་ཀྱི་ཚོགས་ཀྱིས་སོ། །ངེས་པའི་དོན་དུ་ནི་དུས་སྦྱོར་བདུན་གྱི་རླུང་འགགས་པས་ས་བདུན་འཐོབ་བོ། །དེས་ན་ང་རྒྱལ་ནི། ཨོཾ་སརྦ་ཏ་ཐཱ་ག་ཏ་སབ་ཏ་ཨ་བྷི་ཥི་ཀ་སབ་ཏ་བྷཱུ་མི་པྲབ་དྷོ་ཧཾ། ཞེས་པའོ། །དེ་ནས་ལག་ཏུ་རྡོ་རྗེ་དང་རྡོ་རྗེ་དྲིལ་བུ་བྱིན་ནས་དག་པའི་ཆོས་བསྟན་པར་བྱ་སྟེ། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག །རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པད་མའི་རིགས་ཉིད་ལ་ཡང་གཞན་གྱི་བུད་མེད་དབྲོག །ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། །གདོལ་པ་མོ་སོགས་བུད་མེད་མཐའ་དག་རྣམས་ནི་གྲི་གུག་ལ་ཡང་མཁའ་ཡི་པད་མར་སྨད་མི་བྱ། །སེམས་ཅན་དོན་གྱི་སླད་དུ་ནོར་དང་བཅས་པའི་ལུས་འདི་སྦྱིན་པར་བྱ་སྟེ་ཁྱོད་ཀྱི་བསྲུང་མི་བྱ། །རིགས་ཀྱི་བུ་ཀྱེ་སངས་རྒྱས་ཉིད་དུ་འགྱུར་བ་གཞན་དུ་མཐའ་ཡས་སྐལ་བས་མིན་པར་རྒྱལ་བས་གསུངས། །ཞེས་པ་རྣམས་དྲང་བ་དང་ངེས་པའི་དོན་དུ་རྣམ་པར་ཕྱེ་སྟེ་བཤད་པར་བྱ་ཞིང་སློབ་མ་སངས་རྒྱས་ཀྱིས་བྱིན་གྱིས་བརླབས་པར་བསྒོམ་པར་བྱའོ། །འདིར་སློབ་མའི་ཁམས་དང་ཕུང་པོ་དང་རླུང་དང་རྩ་དང་སྐྱེ་མཆེད་དང་ལས་དབང་ཡུལ་དང་བཅས་པ་དང་བཞི་པའི་བག་ཆགས་རྣམས་ལ་གཞན་བདེ་གཤེགས་སྙིང་པོའི་ཁམས་དང་ཕུང་པོ་གཞན་དང་རླུང་དང་རྩ་གཞན་དང་སྐྱེ་མཆེད་དང་ལས་དབང་ཡུལ་དང་བཅས་པ་གཞན་དང་བཞི་པ་གཞན་ལྷའི་འཁོར་ལོ་རྣམས་ཀྱིས་བྱིན་གྱིས་བརླབས་པ་དང༌། སྦྱོང་བའི་ཐབས་གང་གིས་སྦྱང་བའི་གཞི་གང་ལ་སྦྱང་བྱའི་དྲི་མ་གང་ཟད་པས་འབྲས་བུ་གང་ཐོབ་པ་ལ་སོགས་པ་རྒྱ་ཆེར་བླ་མ་དམ་པའི་མན་ངག་ལས་ཁོང་དུ་ཆུད་པར་བྱའོ། །དེ་ནས་རྡོ་རྗེ་སློབ་དཔོན་གྱིས་རྒན་པ་དང་གཞོན་པའི་དབྱེ་བ་ཤེས་པའི་དོན་དུ་ལོ་ལ་སོགས་པ་བསྒྲགས་པར་བྱ་སྟེ། འདིར་ལོ་ཆྒཻ་མོ་དང༌། རིགས་ལྡན་གྱི་རྒྱལ་པོ་ཆྒཻ་མོ་ཆོས་སྟོན་པ་དང༌། ཟླ་བ་ཆྒཻ་མོ་དང༌། ཉ་ཆྒཻ་མོ་དང༌། ཚེས་ཆྒཻ་མོ་དང༌། སྐར་མ་ཆྒཻ་མོ་དང༌། སྦྱོར་བ་ཆྒཻ་མོ་དང༌། བྱེད་པ་ཆྒཻ་མོ་ལ། རྡོ་རྗེ་སློབ་དཔོན་ཆྒཻ་མོ་བདག་གིས། སློབ་མ་ཆྒཻ་མོ། 
@
དཔལ་དུས་ཀྱི་འཁོར་ལོའི་དཀྱིལ་འཁོར་དུ་དབང་བདུན་གྱིས་མངོན་པར་དབང་བསྐུར་ཏེ། གཙོ་བོར་འོག་མིན་གྱི་སྲིད་པའི་མཐར་ཐུག་པར་འཇིག་རྟེན་པའི་དངོས་གྲུབ་ཀྱི་དོན་དང༌། སེམས་ཅན་ཐམས་ཅད་ཀྱིས་བསོད་ནམས་དང་ཡེ་ཤེས་ཀྱི་འབྲས་བུ་ཐོབ་པར་བྱ་བའི་དོན་དུ་བདག་གིས་ལུང་བསྟན་ཅིང་རྗེས་སུ་གནང་ངོ༌། །ཞེས་བརྗོད་པར་བྱའོ། །དེ་ལྟར་རྡུལ་ཚོན་གྱི་དཀྱིལ་འཁོར་དུ་བྱིས་པ་འཇུག་པའི་དབང་བདུན་བསྐུར་བས་བསོད་ནམས་ཀྱི་ཚོགས་ཀྱི་དོན་དང་ཐུན་མོང་གི་དངོས་གྲུབ་ཀྱི་དོན་དུ་སྔགས་བཟླས་པ་དང་དཀྱིལ་འཁོར་གྱི་འཁོར་ལོ་སྒོམ་པ་ལ་དབང་བར་གྱུར་པ་སྟེ། སྔགས་ཀྱི་ཚུལ་ལ་དགེ་བསྙེན་དུ་བརྗོད་པར་བྱའོ། །དེ་ནས་དཀྱིལ་འཁོར་དང་ལྷའི་རྣམ་པར་དག་པ་བསྟན་པར་བྱ་སྟེ། དེ་དག་ཀྱང་ཁོ་བོས་སྒྲུབ་ཐབས་སུ་ཡང་དག་པར་བསྡུས་ཤིང་འགའ་ཞིག་ནི་ཐིག་གི་སྐབས་སུ་ཡང་བསྟན་པ་ཉིད་དོ། །འདིར་རྩ་བའི་རྒྱུད་རྣམས་སུ་ལས་ངེས་པར་ནི་བྱིས་པ་སྐྱེས་པ་ཆུས་འཁྲུད་པ་དང༌། གཙུག་ཕུད་འཇོག་པ་དང༌། རྣ་བ་འབུགས་པ་ལ་སོགས་པ་དང༌། སྨྲ་བའམ་རྒོད་པ་ལ་སོགས་པ་དང༌། དབང་པོ་རྣམས་ཡུལ་ལ་ལོངས་སྤྱོད་དུ་འཇུག་པ་དང༌། མིང་འདོགས་པ་དང༌། ཀློག་ལ་སོགས་པ་བྱ་བ་རྣམས་ལ་ཕ་ཡིས་གནང་བ་སྟེར་བ་ཇི་ལྟར་དེ་བཞིན་དུ་ཆུ་དང་ཅོད་པན་དང༌། དར་དཔྱངས་དང་རྡོ་རྗེ་དང་རྡོ་རྗེ་དྲིལ་བུ་དང་བརྟུལ་ཞུགས་དང་མིང་དང་རྗེས་སུ་གནང་བའི་དབང་སྟེ་བྱིས་པ་འཇུག་པའི་དབང་བདུན་ནི་ལོ་བཅོ་ལྔའི་མཐར་ཐུག་པར་རོ། །དེ་ནས་ལོ་བཅུ་དྲུག་ལོན་པ་ནས་བརྩམས་ཏེ་བག་མ་ལེན་པ་དང༌། ལག་པ་ནས་འཛིན་པ་ལ་སོགས་པ་བྱེད་པ་ལྟར་དབང་གོང་མ་རྣམས་ཏེ་དེ་དག་ནི་འཆད་པར་གྱུར་རོ། །དེ་ལྟར་དབང་བདུན་གྱིས་མངོན་པར་དབང་བསྐུར་བ་ཉིད་ཀྱིས་ལྷ་སྒོམ་པ་དང་སྔགས་ཀྱི་བཟླས་པ་ལ་དབང་བར་གྱུར་པའི་ཕྱིར། གཞན་སྔགས་ཀྱི་རྗེས་གནང་ལ་སོགས་པ་ནི་འདིར་གསུངས་པ་མེད་ལ་ཅི་སྟེ་བྱེད་པར་འདོད་ན་ཡང་སྐབས་འདིར་བྱའོ། །དབང་བདུན་གྱི་ཆོ་གའོ། །འདིར་གང་གི་ཚེ་དབང་བདུན་པོ་དེ་ཙམ་གྱིས་ཚིམ་པར་གྱུར་ན་དེའི་ཚེ་འཆད་པར་
@
འགྱུར་བའྀ་རིམ་པས་ཡོན་དབུལ་བ་དང་དཀྱིལ་འཁོར་གཤེགས་སུ་གསོལ་བ་ལ་སོགས་པ་བྱས་ནས་སྟོན་མོའི་རིམ་པ་རྣམས་བྱའོ། །ཅི་སྟེ་མཆོག་གི་སློབ་མ་ཕྱག་རྒྱ་ཆེན་པོའི་ལམ་བསྒོམ་པའི་དོན་དུ་དབང་གོང་མ་དང་གོང་མ་ལས་ཀྱང་གོང་མ་དོན་དུ་གཉེར་ན་དེ་ཡང་སྐབས་ཇི་ལྟ་བར་སྦྱིན་པར་བྱ་སྟེ་དབེན་པའི་གནས་སུའོ། །འདིར་རྡོ་རྗེ་སློབ་མའི་དབང་ལ་གོང་མ་གསུམ་ནི་བུམ་པ་དང་གསང་བ་དང་ཤེས་རབ་ཡེ་ཤེས་ཏེ་འགྱུར་བ་དང་འཛག་པའི་རང་བཞིན་ཅན་འཇིག་རྟེན་པའོ། །གོང་མ་ལས་ཀྱང་གོང་མ་ནི་འཇིག་རྟེན་ལས་འདས་པའི་དབང་བཞི་པ་ཕྱག་རྒྱ་ཆེན་མོ་སྟེ་མི་འཛག་ཅིང་མི་གཡོ་བའི་རང་བཞིན་ཅན་ནོ། །རྡོ་རྗེ་སློབ་དཔོན་གྱི་དབང་ལ་བདག་པོ་ཉིད་དུ་བྱེད་པའི་དབང་བཞི་ནི་གོང་མ་ཞེས་བྱའོ། ། བདག་པོ་ཆེན་པོར་བྱེད་པའི་དབང་བཞི་ནི་གོང་མ་ལས་ཀྱང་གོང་མ་ཞེས་གསུངས་ཏེ་འདི་དག་གི་ཁྱད་པར་ནི་ཕྱི་ནས་གསལ་བར་འགྱུར་རོ། །དེ་ལ་རྡོ་རྗེ་སློབ་མའི་དབང་བཞི་ནི་སྔགས་ཀྱི་ཐེག་པ་ལ་དང་པོར་སེམས་ཅན་གཞུག་པའི་དོན་དང་ལམ་ཡོངས་སུ་ཤེས་པའི་དོན་དང་རྒྱུད་ཉན་པ་ལ་དབང་བའི་དོན་དུའོ། །སློབ་དཔོན་གཉིས་ཀྱི་དབང་ནི་ཕྱི་ནས་སློབ་དཔོན་ཆེན་པོའི་གནས་སྦྱིན་པའི་དོན་དང༌། རྒྱུད་སྟོན་པ་པོ་དང་དཀྱིལ་འཁོར་བཞེངས་པ་ལ་སོགས་པའི་དོན་དུའོ། །འདིར་ལས་ཀྱི་ཕྱག་རྒྱ་ནི་རྡོ་རྗེ་སློབ་མའི་དབང་དང་སློབ་དཔོན་བདག་པོའི་དབང་ལ་སྤྱིའི་ལས་ཀྱི་ཕྱག་རྒྱ་སྟེ་རིགས་ཀྱི་ངེས་པ་མེད་ཀྱང་ལོ་བཅུ་གཉིས་ནས་ཉི་ཤུའི་བར་གྱི་བུ་མོ་སྐྱོན་མེད་ཅིང་ཡོངས་སུ་སྨིན་པ་རྣམས་སོ། །སློབ་དཔོན་བདག་པོ་ཆེན་པོའི་དབང་ལ་ནི་ངེས་པ་ཅན་གྱི་རིག་མ་བཅུ་སྟེ་ཁྱིམ་པ་རང་རིགས་སྐྱེས་དང་རབ་བྱུང་ལ་དམངས་རིགས་སྐྱེས་སོགས་འཆད་པར་འགྱུར་བ་རྣམས་སོ། །དེས་ན་འདིར་དང་པོར་སློབ་མའི་དབང་ལ་རེ་ཤིག་འཇིག་རྟེན་པའི་དབང་གསུམ་གྱི་དོན་དུ་སྐྲག་པ་དང་འཁྲུལ་བ་ལ་སོགས་པའི་སྐྱོན་དང་བྲལ་བའི་བུ་མོ་མཛེས་མ་ལོ་བཅུ་གཉིས་ནས་ཉི་ཤུའི་བར་རྒྱན་ཐམས་ཅད་ཀྱིས་བརྒྱན་པ་རྡུལ་དང་བཅས་ཤིང་དབང་དང་བསླབ་པས་ཡོངས་སུ་སྨིན་པ་རྣམས་བླ་མ་ལ་ཕུལ་ནས་གསེར་གྱི་མེ་ཏོག་ལ་སོགས་
@
པའི་མཎྜལ་སྔོན་དུ་འགྲོ་བས། སྒྲིབ་པ་ཐམས་ཅད་བཅོམ་པ་ཡི། །དུས་ཀྱི་འཁོར་ལོ་ཁྱོད་ལ་འདུད། །མཆོག་ཏུ་མི་འགྱུར་བདེ་བ་རྫོགས། །ཡེ་ཤེས་སྐུ་ཁྱོད་ཕྱག་འཚལ་ལོ། །སྟོང་ཉིད་སྙིང་རྗེ་དབྱེར་མེད་པ། །བྱང་ཆུབ་སེམས་ནི་འགྱུར་མེད་གང༌། །དབང་བསྐུར་དེ་ཡིས་བདག་ལ་ནི། །མགོན་པོ་ད་ནི་བཀའ་དྲིན་མཛོད། །བུ་དང་ཆུང་མ་སོགས་བཅས་པ། །བདག་ནི་དུས་ཀུན་ཁྱོད་ཀྱི་འབངས། །ཇི་སྲིད་བྱང་ཆུབ་སྙིང་པོའི་མཐར། །བདག་ལ་སྐྱབས་གཞན་ཡོད་མ་ཡིན། །ཞེས་པས་བསྟོད་ཅིང་གསོལ་བ་གདབ་པར་བྱ་སྟེ་ཐུན་མོང་དུའོ། །ཁྱད་པར་དུ་བུམ་པའི་དབང་ནི། ཨོཾ་ཨོཾ་པྲཛྙཱ་ཨུ་པཱ་ཡཽ་ཀ་ལ་ཤ་ཨ་བྷི་ཥེ་ཀཾ་མེ་ད་ད་ཏཾ་ཧུཾ་ཧཱུཾ་ཕཊ། ཅེས་པས་གསོལ་བ་གདབ་པར་བྱའོ། །དེ་ནས་བླ་མ་མཉེས་པར་གྱུར་པས་སློབ་མའི་ལུས་ཀྱི་ཐིག་ལེ་དང་སད་པའི་གནས་སྐབས་འགགས་ཤིང་དགའ་བའི་དགའ་བ་རྫོགས་ནས་སྐུ་རྡོ་རྗེ་སྤྲུལ་པའི་སྐུ་སྒྱུ་འཕྲུལ་དྲ་བས་བྱང་ཆུབ་པའི་དོན་དུ་ལུས་ལ་བུམ་པའི་དབང་སྐུ་རྡོ་རྗེའི་བྱིན་གྱི་རླབས་ཀྱིས་བྱིན་གྱིས་བརླབ་པར་བྱ་སྟེ་མན་ངག་བཞིན་དུའོ། །དེ་ནས་རང་གི་ཕྱག་རྒྱའི་ནུ་མ་ལ་རེག་ཏུ་གཞུག་པར་བྱ་སྟེ། དེ་ལས་བྱུང་བའི་བདེ་བས་ཉེ་བར་མཚོན་པ་དགའ་བའི་དགའ་བ་ནི་བུམ་པའི་དབང་ངོ༌། །དེས་སྔགས་ཀྱི་ཚུལ་ལ་དགེ་ཚུལ་དུ་འགྱུར་ཞིང༌། ས་བརྒྱད་པ་མི་གཡོ་བ་ཐོབ་པ་སངས་རྒྱས་ཀྱི་སྲས་སུ་འགྱུར་བ་ཉིད་དེ། དེས་ན། ཨོཾ་ཨོཾ་བཛྲ་སཏྭེ་ན་བཛྲ་ཀ་ལ་ཤ་ཨ་བྷི་ཥེ་ཀེ་ན་ཨ་བྷི་ཥི་ཀ་ཏོ་བཛྲ་སཏྭ་པུ་ཏྲོ་ཨ་ཙ་ལཱ་བྷཱུ་མི་ལབ་ཏོ་ཧཾ། ཞེས་ང་རྒྱལ་བཟུང་བར་བྱའོ། །དེ་ནས་གསང་བའི་དབང་ནི། ཨོཾ་ཨཱཿཔྲཛྙཱ་ཨུ་པཱ་ཡཽ་གུ་ཧྱ་ཨ་བྷི་ཥེ་ཀཾ་མེ་ད་ད་ཏཱཾ་ཧུཾ་ཧཱུཾ་ཕཊ། ཅེས་པས་གསོལ་བ་གདབ་པར་བྱའོ། །དེ་ནས་སློབ་མའི་ངག་གི་ཐིག་ལེ་དང་རྨི་ལམ་གྱི་གནས་སྐབས་འགགས་ཤིང་མཆོག་དགའི་དགའ་བ་རྫོགས་ནས་གསུང་རྡོ་རྗེ་ལོངས་སྤྱོད་རྫོགས་པའི་སྐུ་རྣམ་པ་ཉི་ཤུས་བྱང་ཆུབ་པའི་དོན་དུ་ངག་ལ་གསང་བའི་དབང་དང་གསུང་རྡོ་རྗེའི་བྱིན་གྱི་བརླབས་ཀྱིས་བྱིན་གྱིས་བརླབ་པར་བྱ་སྟེ་བླ་མའི་མན་ངག་བཞིན་དུའོ། །དེ་ནས་ལྷའི་རྣལ་འབྱོར་དང་ལྡན་པས་གསང་བའི་མཆོད་པ་བྱས་ཏེ་
@
མཐེ་བོང་དང་མིང་མེད་ཀྱིས་བླངས་པའི་བདུད་རྩི་སློབ་མའི་གདོང་བཅིངས་པའི་ལྕེ་ལ་བྱིན་ནས་སླར་ཡང་ཤེས་རབ་ཀྱི་བྷ་ག་བསྟན་པར་བྱའོ། །དེས་ཀྱང་བལྟ་བར་བྱ་སྟེ་དེ་མཐོང་བ་ལས་བྱུང་བའི་བདེ་བས་ཉེ་བར་མཚོན་པ་མཆོག་དགའི་དགའ་བ་ནི་གསང་བའི་དབང་ངོ༌། ། དེས་སྔགས་ཀྱི་ཚུལ་ལ་དགེ་སྦྱོང་དུ་འགྱུར་ཞིང་ས་དགུ་པ་ལེགས་པའི་བློ་གྲོས་ཐོབ་པ་སངས་རྒྱས་ཀྱི་རྒྱལ་ཚབ་ཏུ་འགྱུར་ཏེ་དེའི་ཕྱིར། ཨོཾ་ཨཱཿབཛྲ་སཏྭེ་ན་གུ་ཧྱ་ཨ་བྷི་ཥེ་ཀ་ན་ཨ་བྷི་ཥི་ཀ་ཏོ་བཛྲ་ས་ཏྭ་ཡུ་བ་རཱ་ཛོ་ན་བ་བྷཱུ་མི་ལབ་ཏོ་ཧཾ། ཞེས་ང་རྒྱལ་བཟུང་བར་བྱའོ། །དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ། ཨོཾ་ཧཱུཾ་པྲཛྙཱ་ཨུ་པཱ་ཡཽ་བཛྲ་སཏྭ་བི་ཤྭ་མཱ་ཏ་རཽ་པྲཛྙཱ་ཛྙཱ་ན་ཨ་བྷི་ཥེ་ཀཾ་མེ་ད་ད་ཏཱཾ་ཧུཾ་ཧཱུཾ་ཕཊ། ཅེས་པས་གསོལ་བ་གདབ་པར་བྱའོ། །དེ་ནས་སློབ་མའི་སེམས་ཀྱི་ཐིག་ལེ་དང་གཉིད་སྟུག་གི་གནས་སྐབས་འགགས་ཤིང་ཁྱད་པར་གྱི་དགའ་པ་རྫོགས་ནས་ཐུགས་རྡོ་རྗེ་ཆོས་ཀྱི་སྐུ་རྣམ་པ་ལྔས་མངོན་པར་བྱང་ཆུབ་པའི་དོན་དུ་སེམས་ལ་ཤེས་རབ་ཡེ་ཤེས་ཀྱི་དབང་དང་ཐུགས་རྡོ་རྗེའི་བྱིན་གྱི་བརླབས་ཀྱིས་བྱིན་གྱིས་བརླབ་པར་བྱ་སྟེ་མན་ངག་བཞིན་དུའོ། །དེ་ནས་བླ་མས། འདིར་ནི་ཁྱོད་རྣམས་དབང་པོ་ལགས། །བདག་གིས་འདི་ལ་འདི་གཏད་དོ། །ཞེས་པ་ལ་སོགས་པ་ཇི་ལྟར་རིགས་པའི་ཚིག་གིས་རྡོ་རྗེ་སེམས་དཔའ་དཔང་དུ་བྱས་ནས་ཕྱག་རྒྱའི་དཔྲལ་བ་དང་མགྲིན་པ་དང་སྙིང་ཁ་དང་ལྟེ་བ་དང་གསང་བ་དང་གཙུག་ཏོར་རྣམས་སུ། ཨོཾ་ཨཱཿཧཱུཾ་ཧོཿསྭཱཧཱ། ཞེས་པ་རྣམས་བཀོད་ནས་ལག་པ་ནས་འཛིན་པ་དང་གཉིས་གཉིས་འཁྱུད་པ་ལ་སོགས་པའི་དོན་དུ་སློབ་མ་ལ་སྦྱིན་པར་བྱའོ། །དེས་ཀྱང་རྡོ་རྗེ་པད་མ་འདུས་བྱ་བ་སྔོན་དུ་འགྲོ་བས་གསང་བའི་མཆོད་པ་བྱས་ཏེ་དགའ་བ་བཞིའམ་བཅུ་དྲུག་གི་དབྱེ་བ་རིག་པར་བྱ་ཞིང༌། དེའི་ཚེ་དེ་ལྟར་བླ་མས་བརྡ་སྤྲད་པར་བྱའོ། །དེ་ལྟ་བུའི་སྦྱོར་བ་ལས་བྱུང་བའི་བདེ་བས་ཉེ་བར་མཚོན་པའི་དགའ་བྲལ་གྱི་དགའ་བ་ནི་ཤེས་རབ་ཡེ་ཤེས་ཀྱི་དབང་སྟེ། དེས་སྔགས་ཀྱི་ཚུལ་ལ་གནས་བརྟན་དུ་འགྱུར་ཞིང་ས་བཅུ་པ་ཆོས་ཀྱི་སྤྲིན་ལ་གནས་པ་སངས་རྒྱས་གཉིས་པར་འགྱུར་རོ། །དེས་ན། ཨོཾ་ཧཱུཾ་བཛྲ་
@
སཏྭེ་ན་པྲཛྙཱ་ཛྙཱ་ནེ་ན་ཨ་བྷི་ཥེ་ཀ་ཏོ་དྭི་ཏཱི་ཡ་བཛྲ་དྷ་རོ་ཧཾ་དྷརྨྨ་མེ་གྷཱ་བྷཱུ་མི་ལབ་དྷོ་ཧཾ། ཞེས་ང་རྒྱལ་བཟུང་བར་བྱའོ། །དེ་ལྟར་ན་སྐལ་བ་དམན་པའི་སེམས་ཅན་གཞུག་པའི་སླད་དུ་འགྱུར་བའི་བདེ་བ་ཀུན་རྫོབ་ཀྱི་དབང་གསུམ་སྟེ། བསྙེན་པ་དང་ཉེ་བའི་བསྙེན་པ་ དང་སྒྲུབ་པའི་ཡན་ལག་གོམས་པར་བྱས་པ་ལས་ལུས་དང་ངག་དང་སེམས་དྲི་མ་དང་བྲལ་བའི་རྡོ་རྗེ་གསུམ་ཐོབ་པར་འགྱུར་ཏེ་ཚུལ་ཁྲིམས་ཀྱི་ཚོགས་ཀྱིས་སོ། ། འདི་དག་ཀྱང་རབ་ཏུ་བྱུང་བ་དང་རྒན་པོ་ལ་ནི་ཚིག་གིས་སྦྱིན་པར་བྱ་ཞིང༌། དེས་ཀྱང་ཡིད་ཀྱིས་བསམ་པར་བྱ་བ་ཁོ་ནའོ། །དེ་ནས་བླ་མས་དམ་ཚིག་གི་ངེས་པ་སྦྱིན་པར་བྱ་སྟེ། འདིར་སེམས་ཅན་ཐམས་ཅད་ཀྱི་དགའ་བ་ཐུན་མོང་པ་ཐིག་ལེ་གྲོལ་བ་གསུམ་གྱི་མཐར་ལྷན་ཅིག་སྐྱེས་པའི་དགའ་བ་ཞེས་བརྗོད་པ་གང་ཡིན་པ་དེ་ནི་ངེས་པའི་དོན་མ་ཡིན་ཏེ། འཕོ་བའི་བག་ཆགས་མ་སྤངས་པའི་ཕྱིར་རོ། །ངེས་པའི་དོན་དུ་ནི་རྣལ་འབྱོར་གྱི་སྟོབས་ཀྱིས་འཕོ་བ་མེད་པའི་བདེ་བ་ཆེན་པོ་སྟེ། དེས་ན་ཁྱོད་ཀྱིས་རྣམ་པ་ཐམས་ཅད་དུ་བསྲུང་བར་བྱའོ་ཞེས་པ་དང༌། ལས་ཀྱི་ཕྱག་རྒྱའི་རབ་སྦྱོར་དང༌། །ཡེ་ཤེས་ཕྱག་རྒྱའི་རྗེས་ཆགས་ལའང༌། །བདེ་བ་ཆེན་པོ་བྱང་ཆུབ་སེམས། ། བརྟུལ་ཞུགས་བརྟན་པོས་བསྲུང་བར་བྱ། །བྷ་གར་ལིང་ག་རབ་བཞག་ནས། །བྱང་ཆུབ་སེམས་ནི་སྤྲོ་མི་བྱ། །ཁམས་གསུམ་པོ་ནི་མ་ལུས་ནས། །སངས་རྒྱས་སྐུ་རུ་བསྒོམ་པར་བྱ། ། བསྲུངས་པ་འདི་ཉིད་ཁོ་ན་ཡིས། །སྐྱེ་བ་འདི་ལ་སངས་རྒྱས་ཉིད། །ཚུལ་ཁྲིམས་ཚོགས་ནི་ཡང་དག་རྫོགས། །བསོད་ནམས་ཡེ་ཤེས་ཡང་དག་ལྡན། །ཕ་རོལ་ཕྱིན་བཅུ་ཐོབ་པ་ཡི། ། རྫོགས་པའི་སངས་རྒྱས་དུས་གསུམ་འཇུག །འདི་ཡི་རྫོགས་སངས་རྒྱས་ཀུན་གྱིས། །ཆོས་ཀྱི་འཁོར་ལོ་རབ་ཏུ་བསྐོར། །རང་དང་གཞན་དོན་བསྒྲུབ་པའི་སླད། །སྟོང་ཉིད་སྙིང་རྗེ་དབྱེར་མེད་པ། །ཁམས་གསུམ་དབང་ཕྱུག་ཡེ་ཤེས་ནི། །འདི་ལས་གཞན་པ་ཡོད་མ་ཡིན། ། སྐྱོབ་པ་ཀུན་གྱི་སྡོམ་པ་ནི། །གལ་ཏེ་ཁྱོད་བསྲུང་བདག་གི་བུ། །དེ་ཚེ་སངས་རྒྱས་ཐམས་ཅད་ཀྱིས། །བྱིན་རླབས་རྫོགས་བྱང་ཆུབ་འཐོབ་འགྱུར། །ཅི་སྟེ་ཆགས་པས་ཟིལ་མནན་བདག །གཙོ་བོའི་མདུན་དུ་བླངས་ནས་ནི། །སྡོམ་པ་སྐྱོང་བར་
@
མི་བྱེད་ན། །དེ་ཚེ་ངུ་འབོད་དུད་འགྲོ་འགྱུར། །དམན་པའི་སེམས་ལ་སྐྱེ་གནས་སུ། །གང་ཚེ་བྱང་ཆུབ་སེམས་ལྟུང་འགྱུར། །དེ་ཚེ་ཕྱག་རྒྱར་ཤེས་ནས་ནི། །པད་མའི་ཕྱི་རོལ་རང་ལྕེས་བླངས། །ཞེས་པའི་དོན་དང༌། དེ་བཞིན་དུ། གལ་ཏེ་གཡོ་སྒྱུའི་དབང་གིས་རྩ་བའི་ལྟུང་བ་བྱུང་ན་དམྱལ་བར་འགྲོ་སྟེ་འདི་དག་སྡུག་བསྔལ་ལོ། །ཞེས་པ་དང༌། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱིས་ནི་རྩ་བའི་ལྟུང་བ་རི་བོང་འཛིན་པར་འགྱུར། །དེ་ཡི་བཀའ་ལ་འགོངས་པས་གཞན་དུ་འགྱུར་ཏེ་ངེས་པར་དེ་བཞིན་སྤུན་ལ་འཁྲོས་པས་གསུམ་པའོ། །བྱམས་པ་བཏང་བས་བཞི་པར་འགྱུར་ཏེ་བྱང་ཆུབ་སེམས་ནི་རབ་ཏུ་ཉམས་པ་ལས་ཀྱང་མདའ་རུ་འགྱུར། ། དྲུག་པ་གྲུབ་པའི་མཐའ་ལ་སྨོད་པའི་རི་བོ་དག་ཀྱང་མ་མིན་མི་ལ་གསང་བ་བྱིན་ལས་སོ། ། ཕུང་པོ་ཉོན་མོངས་པ་ལས་ཀླུ་རུ་འགྱུར་ཏེ་སླར་ཡང་དགུ་པ་དག་པའི་ཆོས་ལ་མ་དད་གང༌། ། སྒྱུ་ཡི་བྱམས་པ་དང་ནི་མིང་སོགས་བྲལ་བ་བདེ་བ་སྟེར་ལ་རྟོག་པ་ཕྱོགས་དང་དྲག་པོའོ། ། དག་པའི་སེམས་ཅན་དག་ལ་སྐྱོན་བརྗོད་པ་ལས་ཉི་མ་དམ་ཚིག་ཐོབ་པ་གཏོང་བ་ལས་ཀྱང་གཞན། །བུད་མེད་ཐམས་ཅད་ལ་སྨོད་ངེས་པར་མ་ནུར་འགྱུར་ཏེ་རྡོ་རྗེ་ཐེག་པར་གནས་པ་རྣམས་ལའོ། །ཞེས་པ་རྣམས་ཀྱི་དོན་བཤད་ནས། རྡོ་རྗེའི་ཐེག་པར་ཞུགས་པ་རྣམས་ལ་ལྟུང་བར་གྱུར་པ་མཐའ་དག་སྤང་བར་གདམས་པ་ནི། སློབ་མ་སྡོམ་པ་སྦྱིན་པའི་ངེས་པའོ། །དེས་ཀྱང་བླ་མ་ལ་ཡོན་ཕུལ་ཏེ་སླར་ཡང་མཎྜལ་བྱས་ནས། བཅོམ་ལྡན་འདས་བདག་ལ་དབང་བསྐུར་བའི་རབ་ཏུ་བྱེད་པའི་བཀའ་དྲིན་གནང་བར་མཛད་དུ་གསོལ། ཞེས་གསོལ་བ་གདབ་པར་བྱའོ། །དེ་ནས་སློབ་མ་ལ་བོས་ཏེ་བུ་ཁྱོད་ཉོན་ཅིག་ཀུན་རྫོབ་ཏུ་སེམས་ཅན་ཐམས་ཅད་ལ་ཐུན་མོང་གི་བདེ་བ་དགའ་བ་བཅུ་དྲུག་གི་མཚན་ཉིད་ཇི་ལྟ་བ་དེ་བཞིན་དུ་རྣལ་འབྱོར་པ་ལ་ཡང་སད་པ་དང་རྨི་ལམ་དང་ནི་ཤིན་ཏུ་གཉིད་ལོག་པ་དང༌། བཞི་པའི་གནས་སྐབས་སྐྱེད་པར་བྱེད་པ་ལུས་དང་ངག་དང་སེམས་དང་ཡེ་ཤེས་ཀྱི་ཐིག་ལེ་དཔྲལ་བ་དང་མགྲིན་པ་དང་སྙིང་ག་དང་ལྟེ་བར་གནས་པ་རྣམས་རྣལ་
@
འབྱོར་གྱི་སྟོབས་ཀྱིས་འཕོ་བ་མེད་པར་བྱས་པ་ལས་བྱུང་བའི་བདེ་བས་ཉེ་བར་ཐོབ་པ་སྤྲུལ་པ་དང་ལོངས་སྤྱོད་རྫོགས་པ་དང་ཆོས་དང་ངོ་བོ་ཉིད་ཀྱི་སྐུ་སྟེ་དེ་དག་རེ་རེ་ཞིང་སྐུ་དང་གསུང་དང་ཐུགས་དང་ཡེ་ཤེས་ཀྱི་བདག་ཉིད་དགའ་བ་དང་མཆོག་དགའ་དང་ཁྱད་པར་གྱི་དགའ་བ་དང་ལྷན་ཅིག་སྐྱེས་པའི་དགའ་བའི་དབྱེ་བས་དགའ་བ་བཅུ་དྲུག་གི་དབྱེ་བ་འདི་དག་གོ་ཞེས་པ་དང༌། ཆགས་བྲལ་དང་པོ་ཆགས་པ་ཆེ། །ཁ་དོག་སྣ་ཚོགས་འབར་བའི་འོད། །རྡོ་རྗེ་སྐྱིལ་ཀྲུང་རྫོགས་སངས་རྒྱས། །སངས་རྒྱས་བརྗོད་པའི་ཆོས་འཛིན་པ། །ཞེས་པ་དང༌། །རྣམ་པ་ཀུན་ལྡན་རྣམ་པ་མེད། །བཅུ་དྲུག་ཕྱེད་ཕྱེད་ཐིག་ལེ་འཛིན། །ཆ་མེད་ཆ་ལས་འདས་པ་པོ། ། བསམ་གཏན་བཞི་པའི་རྩེ་མོ་འཆང༌། །ཞེས་པ་ལ་སོགས་པའི་དོན་བཤད་ནས་འཕོ་བ་མེད་པ་དོན་དམ་པའི་བདེ་བ་སྤྲོས་པ་དང་བྲལ་ཞིང་སྟོང་པ་ཉིད་དང་སྙིང་རྗེ་ཟུང་དུ་འཇུག་པ་ལ་འདུན་པར་བྱ་སྟེ། འཇིག་རྟེན་པའི་དབང་གསུམ་གྱི་ཆོ་གའོ། །དེ་ནས་འཇིག་རྟེན་ལས་འདས་པའི་དབང་བཞི་པ་ཞུ་བའི་དོན་དུ་གསེར་གྱི་མེ་ཏོག་ལ་སོགས་པའི་མཎྜལ་སྔོན་དུ་འགྲོ་བས། ཨོཾ་ཧོཿཔྲཛྙཱ་ཨུ་པཱ་ཡ་ཨཱད་མ་ཀཾ་བཛྲ་སཏྭ་མཧཱ་མུ་དྲཱ་ཛྙཱ་ན་ཨ་བྷི་ཥེ་ཀཾ་མེ་པྲ་ཡཙྪ་ཨོཾ་ཨཱཿཧཱུཾ་ཧོཿཕཊ། ཅེས་པས་གསོལ་བ་གདབ་པར་བྱའོ། །དེ་ནས་སློབ་མའི་ཆགས་པའི་ཐིག་ལེ་དང་བཞི་པའི་གནས་སྐབས་འགགས་ཤིང་ལྷན་ཅིག་སྐྱེས་པའི་དགའ་བ་རྫོགས་ནས་ཡེ་ཤེས་རྡོ་རྗེ་ངོ་བོ་ཉིད་ཀྱི་སྐུ་སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པའི་དོན་དུ་སློབ་མའི་ཡེ་ཤེས་ལ་བཞི་པ་ཕྱག་རྒྱ་ཆེན་པོའི་དབང་དང་ཡེ་ཤེས་རྡོ་རྗེའི་བྱིན་གྱི་བརླབས་ཀྱིས་བྱིན་གྱིས་བརླབ་པར་བྱ་སྟེ་མན་ངག་བཞིན་དུའོ། ། དེ་ནས་དེ་ལ་དབང་བཞི་པ་ཕྱག་རྒྱ་ཆེན་མོ་མན་ངག་གིས་སྦྱིན་པར་བྱ་སྟེ། ཇི་ལྟར་འདས་པའི་སངས་རྒྱས་གྱིས། །བྱང་ཆུབ་སྲས་རྣམས་དབང་བསྐུར་ལྟར། །བདག་གིས་གསང་ཆེན་དབང་གིས་ནི། །ཁྱོད་ཀྱི་སེམས་རྒྱུན་དབང་བསྐུར་རོ། །ཞེས་པ་དང༌། སོ་སོར་སྡུད་དང་བསམ་གཏན་དང༌། །སྲོག་རྩོལ་དེ་བཞིན་འཛིན་པ་དང༌། །རྗེས་སུ་དྲན་དང་ཏིང་ངེ་འཛིན། ། རྣལ་འབྱོར་ཡན་ལག་དྲུག་ཏུ་འདོད། །ཅེས་པ་
@
དང༌། ཡན་ལག་དྲུག་བསྒོམ་རྣལ་འབྱོར་པ། ། དགའ་བྲལ་མཐར་ཡང་དེ་བཞིན་ནོ། །ཞེས་པ་དང༌། སྔགས་བཟླས་དང་ནི་བསམ་གཏན་དང༌། །བདེ་བ་ཡིས་ཀྱང་འགྲུབ་པར་འགྱུར། །ཞེས་པ་དང༌། ཐམས་ཅད་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །ནམ་མཁའ་དང་ནི་མཉམ་སྦྱོར་བས། ། ཀུན་མཆོག་མཉམ་པ་ཉིད་དུ་གསལ། །ཞེས་པ་དང༌། དངོས་པོ་མེད་ལ་བསྒོམ་པ་མེད། ། བསྒོམ་པ་བསྒོམ་པ་ཉིད་མ་ཡིན། །དེ་ལྟར་དངོས་པོ་དངོས་མེད་པས། །བསྒོམ་པ་དམིགས་སུ་མེད་པའོ། །ཞེས་པ་དང༌། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུ། །རྡུལ་བྲལ་མཐར་ཕྱིན་ཞི་བ་ཉིད། །ཁྱོད་ཀྱི་ཕ་ནི་ཁྱོད་ཉིད་དོ། །ཞེས་པ་དང༌། སོ་སོར་སྡུད་པ་ཕྱག་རྒྱ་ཆེ། །ནམ་མཁའ་སྟོང་པའི་མཚན་ཉིད་དོ། །ཞེས་པ་ལ་སོགས་པ་ཕྱག་རྒྱ་ཆེན་པོ་སྟོན་པའི་གཞུང་མཐའ་ཡས་ཏེ། དེས་ན་འདིར་བླ་མ་དམ་པས་ཉེ་བར་བསྡུས་ནས་མན་ངག་གིས་སྦྱིན་པར་བྱའོ། །དེ་ནས་སྐྱེ་དགུའི་བདག་པོ་ས་བཅུ་གཉིས་པ་རྡོ་རྗེ་འཛིན་པའི་གོ་འཕང་མངོན་དུ་བྱེད་པར་འགྱུར་ཏེ། ཡེ་ཤེས་ཀྱི་ཚོགས་ཀྱིས་སོ། །དེའི་ཕྱིར། ཨོཾ་ཧོཿདྷརྨྨ་དྷཱ་ཏཱུ་ཀྵ་ར་ཙ་ཏུར་ཐ་ཨ་བྷི་ཥེ་ཀེ་ན་ཨ་བྷི་ཥི་ཀ་ཏོ་བཛྲ་སཏྭེ་ན་ཨཱད་མ་ནཱ་ཧཾ་དཱི་ཏཱི་ཡོ་དྭཱ་ད་ཤ་བྷཱུ་མི་ལབ་ཏོ་བཛྲ་སཏྭ་མཧཱ་ཨརྠཿཔ་ར་མ་ཨ་ཀྵ་རཿཏྲཻ་ལོ་ཀྱ་བི་ཛ་ཡཿཀཱ་ལ་ཙཀྲོ་བྷ་ག་བན་ཨེ་བཾ་ཀ་རཿ ཞེས་པས་ང་རྒྱལ་བཟུང་བར་བྱའོ། །དེ་ཡང་སྤྲོས་པ་ཐམས་ཅད་དང་བྲལ་བའི་ཏིང་ངེ་འཛིན་ནམ་མཁའི་རྣལ་འབྱོར་གོམས་པར་བྱས་པས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་རང་བཞིན་གྱིས་འོད་གསལ་བ་གཞོམ་དུ་མེད་ཅིང་རྡུལ་ཕྲ་རབ་ཀྱི་ཆོས་ལས་རྣམ་པར་འདས་པ་སོ་སོ་རང་གིས་རིག་པའི་ཡེ་ཤེས་བདེ་བ་ཆེན་པོ་ལྷན་ཅིག་སྐྱེས་པའི་དགའ་བ་ནི། དབང་བཞི་པ་ཕྱག་རྒྱ་ཆེན་མོར་རྩ་བའི་རྒྱུད་ཐམས་ཅད་ལས་མཐུན་པར་གསུངས་ཤིང་དཔལ་ལྡན་ས་བཅུའི་དབང་ཕྱུག་རྣམས་ཀྱིས་མཐུན་པར་བཀྲལ་ལོ། །དེ་ལ་རེ་ཤིག་དུས་ཀྱི་འཁོར་ལོ་རྩ་བའི་རྒྱུད་ལས། དུ་བ་ལ་སོགས་བསྒོམས་བྱས་ཤིང༌། །སེམས་ནི་གཡོ་བ་མེད་བྱས་ཏེ། ། དབུ་མ་སྦྱང་བ་བྱས་ནས་ནི། །མཆོག་ཏུ་མི་འགྱུར་བསྒོམ་པར་བྱ། །པད་མར་རྡོ་
@
རྗེ་རབ་བཀོད་ནས། །སྲོག་ནི་ཐིག་ལེར་གཞུག་པར་བྱ། །འཁོར་ལོ་ཐིག་ལེ་ཐིག་ལེ་ཡི། །གཡོ་བ་རྡོ་རྗེར་དགག་པར་བྱ། །རྟག་ཏུ་རྟག་རིངས་རྣལ་འབྱོར་པས། །རྟག་ཏུ་སྟེང་དུ་ཁུ་བར་འགྱུར། །ཕྱག་རྒྱ་ཆེན་པོའི་སྦྱོར་བ་ཡིས། །རྡོ་རྗེ་འབེབས་པས་བྱིན་གྱིས་བརླབས། །མཆོག་ཏུ་མི་འགྱུར་སྐད་ཅིག་ནི། །སྟོང་ཕྲག་ཉི་ཤུ་རྩ་གཅིག་དང༌། །དྲུག་བརྒྱ་རྫོགས་པས་རྒྱལ་པོ་ཆེ། །རྡོ་རྗེ་སེམས་དཔའ་རང་ཉིད་འགྱུར། །ཞེས་པ་དང༌། ཡོད་དང་མེད་ལས་རྣམ་པར་འདས། །གཉིས་མེད་དངོས་དང་དངོས་མེད་ཟད། །སྟོང་ཉིད་སྙིང་རྗེ་དབྱེར་མེད་པ། །རྡོ་རྗེའི་རྣལ་འབྱོར་བདེ་བ་ཆེ། །ཕྲ་རབ་རྡུལ་གྱི་ཆོས་ཉིད་འདས། །སྟོང་པའི་ཆོས་ནི་རྣམ་པར་སྤངས། །རྟག་དང་ཆད་ལས་རྣམ་པར་གྲོལ། །རྡོ་རྗེའི་རྣལ་འབྱོར་རིས་མེད་པ། །ཞེས་པ་དང༌། རྣལ་འབྱོར་རྣམས་ལ་ཐར་སྟེར་བ། །འདི་ཉིད་བསྒྲུབ་པར་བྱ་བ་ནི། །མ་བསམས་པ་ཡི་སྣང་བ་དང༌། །དུ་བ་ལ་སོགས་མཚན་མ་དེ། །ཤེས་རབ་གཟུགས་ནི་མཁའ་མཉམ་དང༌། ། ཡོད་དང་མེད་ལས་རྣམ་འདས་པའི། །སེམས་ཀྱི་རྒྱན་གྱིས་དོན་རྣམས་དང༌། །རྡུལ་ཕྲན་ལས་སྐྱེས་ཚོགས་པ་རྣམས། །ཀུན་ཏུ་ཡོངས་སུ་སྤངས་པའོ། །དུ་བ་སྨིག་རྒྱུ་མེ་ཁྱེར་དང༌། ། མར་མེ་འབར་དང་ཟླ་ཉི་དང༌། །མུན་ཅན་ཆ་ཤས་ཐིག་ལེ་ཆེ། །སྣ་ཚོགས་གཟུགས་ནི་འོད་གསལ་བའོ། །ཞེས་པ་དང༌། བསྡུས་པའི་རྒྱུད་ལས་ཀྱང༌། སེམས་ཉིད་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་གི་ནི་གཟུགས་བརྙན་ལྟ་བུ་ཉིད། །ཅེས་པ་ལ་སོགས་པ་གསུངས་ལ། འགྲེལ་པ་དྲི་མ་མེད་པའི་འོད་ལས་ཀྱང༌། ཕྱག་རྒྱ་ཆེན་པོ་ནི་ཆོས་ཐམས་ཅད་རང་བཞིན་མེད་པའི་མཚན་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་པ། སངས་རྒྱས་ཐམས་ཅད་བསྐྱེད་པར་མཛད་པའོ། །ཞེས་པ་དང༌། ཡང་རྣལ་འབྱོར་པ་མཆོག་ཏུ་མི་འགྱུར་བའི་བདེ་བ་སྒྲུབ་པ་ལ་མངོན་པར་དགའ་བ་བླ་མ་དམ་པའི་མན་ངག་ཐོབ་པ། གདུག་པའི་གྲོགས་ཡོངས་སུ་སྤངས་པ། དུ་བ་ལ་སོགས་པའི་མཚན་མ་བསྒོམས་པ། ལས་དང་པོ་པ་དབུ་མ་རྣམ་པར་སྦྱངས་པ། སེམས་ཅན་ཐམས་ཅད་ལ་བུ་གཅིག་པ་ལྟ་བུར་མཆོག་ཏུ་བརྩེ་བའི་རྗེས་སུ་བཅིངས་པ། འཇིག་རྟེན་པ་དང་འཇིག་རྟེན་ལས་འདས་པའི་བདེན་
@
པ་ལ་བརྟེན་པ། བུ་དང་ཆུང་མ་ལ་སོགས་པ་དང༌། རང་གི་ལུས་ལ་ལྟོས་པ་མེད་པ། ཚོགས་ཁང་དང་གཙུག་ལག་ཁང་དང་བླ་མའི་རྫས་ཉེར་བར་སྤྱོད་པ་ལས་ཕྱི་རོལ་ཏུ་གྱུར་པ། སངས་རྒྱས་དང་བྱང་ཆུབ་སེམས་དཔའི་ལམ་ལ་བརྟེན་པ། བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཏེ་ཚངས་པའི་གནས་བཞིས་རྣམ་པར་གནས་པ། ཞི་བའི་ལས་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པ་ལ་མངོན་པར་དགའ་བ་སྤངས་པ། ཐམས་ཅད་མཁྱེན་པའི་རྐང་སྟེགས་ལ་འཛེག་པར་འདོད་པ། དཀྱིལ་འཁོར་གྱི་འཁོར་ལོ་ལ་སོགས་པ་རྣམ་པར་རྟོག་པའི་བསྒོམ་པ་ཡོངས་སུ་སྤངས་པ། ནམ་མཁའི་ཁམས་ལ་རྣམ་པ་ཐམས་ཅད་པའི་སྟོང་པ་ཉིད་མེ་ལོང་གི་པྲ་ཕབ་པ་བཞིན་དུ་སྐྱེ་བའི་ཆོས་ངེས་པར་མཐོང་བ། རང་གི་སེམས་ཀྱིས་སྤྲོས་པའི་རབ་ཏུ་སྣང་བ། རྨི་ལམ་དང་མཚུངས་པའི་དོན་དུ་སེམས་པ། རྡུལ་ཕྲ་རབ་ཚོགས་པའི་བདག་ཉིད་ཀྱི་ཆོས་རྣམ་པར་དཔྱད་པའི་སྟོང་པ་ཆད་པའི་སྟོང་པ་ཉིད་ལ་རིང་དུ་བྱས་པ། ནང་གི་བདེ་བ་རང་རིག་པར་བྱ་བའི་ཆོས་ལ་རྗེས་སུ་ཆགས་པ། ཕ་རོལ་གྱི་དབང་པོས་རང་རིག་པར་བྱ་བའི་བདེ་བའི་ཆོས་ཡོངས་སུ་སྤངས་པ། ཤེས་རབ་དང་ཐབས་ཀྱི་བདག་ཉིད་ཅན། བྱང་ཆུབ་ཀྱི་སེམས་བརྟན་པར་བྱེད་པ་ལ་གཅིག་ཏུ་མཁས་པ། མཆོག་ཏུ་མི་འགྱུར་བའི་བདེ་བ་ཆེན་པོའི་ཤེས་རབ་ཡེ་ཤེས་ཀྱི་ལམ་གྱི་མན་ངག་ཐོབ་པས་རྟེན་དང་བརྟེན་པ་མཚན་མ་དང་ཁ་དོག་དང་ཕྱག་དང་དབྱིབས་དང་དཀྱིལ་འཁོར་གྱི་ལྷ་ཡོངས་སུ་བརྟགས་པའི་ཆོས་མི་འདོད་དོ། །ཞེས་པ་དང༌། འདིར་རྣལ་འབྱོར་པ་རྣམས་ཀྱི་ཕྱོགས་སུ་འཛིན་པ་ཐམས་ཅད་ཉམས་པར་བྱ་བའི་སླད་དུ། རྡོ་རྗེའི་རྣལ་འབྱོར་རིས་མེད་པ་རྟག་པ་དང་ཆད་པ་སྤངས་པ་འཇིག་རྟེན་པའི་དཔེ་ལས་འདས་པ། ཡོད་པ་དང་མེད་པའི་བློ་ཡོངས་སུ་སྤངས་པ། གཞོན་ནུ་མའི་མེ་ལོང་ལ་པྲ་ཕབ་པ་བཞིན་རང་གི་སེམས་ཀྱིས་མ་བརྟགས་པ་མངོན་སུམ་དུ་མཐོང་བ། ཡིད་ཆེས་པའི་དོན་རྣམ་པ་ཐམས་ཅད་པ། ནམ་མཁའ་ལས་བྱུང་བ་ཀུན་ཏུ་བཟང་པོ། དབང་པོ་ཐམས་ཅད་པ། སེམས་ཅན་ཐམས་ཅད་ཀྱི་བདག་ཉིད་དུ་གནས་པ། ལྷན་ཅིག་སྐྱེས་པའི་དགའ་བ་གཏན་ཚིགས་དང་དཔེ་སྤངས་པ། ཞེས་
@
པ་དང༌། དེ་བཞིན་དུ། རྒྱུད་དང་རྒྱུད་གཞན་ཐམས་ཅད་ལས་བརྗོད་པར་བྱ་བ་རྣམ་པ་གཉིས་ཏེ། གཅིག་ནི་འཇིག་རྟེན་ཀུན་རྫོབ་ཀྱིས་ཡིན་ལ། གཉིས་པ་ནི་དོན་དམ་པས་སོ། །གང་འཇིག་རྟེན་ཀུན་རྫོབ་ཀྱིས་ཡིན་པ་དེ་ནི་ཁ་དོག་དང་ཕྱག་དང་མཚན་མ་དང་དབྱིབས་ཀྱི་མཚན་ཉིད་ཅན་ནོ། །གང་དོན་དམ་པའི་བདེན་པས་ཡིན་པ་དེ་ནི་ཁ་དོག་དང་ཕྱག་དང་མཚན་མ་དང་དབྱིབས་དང་བྲལ་བའོ། །འདི་དག་ལས་གང་འཇིག་རྟེན་པའི་ཀུན་རྫོབ་ཀྱིས་བསྟན་པ་དེ་ནི་ཕྱི་དང་ནང་ལ་འཇིག་རྟེན་པའི་དངོས་གྲུབ་བསྒྲུབ་པའི་སླད་དུ་རང་གི་སེམས་ཀྱིས་ཡོངས་སུ་བརྟགས་པའི་ཆོས་འཇིག་རྟེན་པའི་དངོས་གྲུབ་ཀྱི་འབྲས་བུ་སྟེར་བར་བྱེད་པའོ། །གང་དོན་དམ་པའི་བདེན་པས་བསྟན་པ་དེ་ནི་འཇིག་རྟེན་ལས་འདས་པ་རྣམ་པ་ཐམས་ཅད་ཀྱི་མཆོག་དང་ལྡན་པ་ཕྱག་རྒྱ་ཆེན་པོའི་དངོས་གྲུབ་བསྒྲུབ་པའི་སླད་དུ་རང་གི་སེམས་ཀྱིས་ཡོངས་སུ་བརྟགས་པའི་ཆོས་དང་བྲལ་བ་གཞོན་ནུ་མ་རྣམས་ཀྱིས་མེ་ལོང་ལ་སོགས་པ་ལ་པྲ་ཕབ་པ་བཞིན་དུ་རྣལ་འབྱོར་པ་རྣམས་ཀྱི་རང་གི་སེམས་ཀྱི་འོད་གསལ་མངོན་སུམ་དུ་ནམ་མཁའ་ལ་སྣང་བ། འདོད་པའི་དོན་གྱི་འབྲས་བུ་སྟེར་བ་སྟེ། འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས་སོ། །སེམས་འདི་གཉིས་གཅིག་པ་ཉིད་ནི་ཤེས་རབ་དང་ཐབས་ཀྱིས་བདག་ཉིད་རྡོ་རྗེའི་རྣལ་འབྱོར་དོན་ཆེན་པོ་མཆོག་ཏུ་མི་འགྱུར་བ་དང་པོ་མཆོག་གི་སངས་རྒྱས་རིས་མེད་པ་དུས་ཀྱི་འཁོར་ལོ་བཅོམ་ལྡན་འདས་རྡོ་རྗེ་སེམས་དཔར་རྒྱུད་གཞན་ཐམས་ཅད་དུ་རབ་ཏུ་གྲགས་སོ། །ཞེས་པ་དང༌། འདིར་འཇིག་རྟེན་གྱི་བདེན་པས་ཚོན་དང་ཐིག་གདབ་པས་རྡུལ་ཚོན་གྱི་དཀྱིལ་འཁོར་དང༌། དོན་དམ་པའི་བདེན་པས་ཐིག་གདབ་པ་དང་བྲལ་ཞིང་ཚོན་དགྱེ་བ་དང་བྲལ་བ་ཁ་དོག་དང་ཕྱག་དང་དབྱིབས་ཀྱི་གཟུགས་ཀྱི་ལྷ་རྣམ་པར་རྟོག་པས་སྒོམ་པའི་སེམས་དང་བྲལ་བ། ནམ་མཁའི་ཁམས་ལ་རྣམ་པ་ཐམས་ཅད་པ་མེ་ལོང་གི་པྲ་ཕབ་པ་ལྟ་བུ། ཞེས་པ་དང༌། ལས་ཀྱི་ཕྱག་རྒྱ་ཡོངས་དོར་ཞིང༌། །ཡེ་ཤེས་ཕྱག་རྒྱ་རྣམ་པར་སྤངས། །ཕྱག་རྒྱ་ཆེ་ལས་ཡང་དག་སྐྱེས། །ལྷན་སྐྱེས་གཞན་དང་འགྲོགས་པ་མིན། །རྣམ་རྟོག་བསྒོམ་པ་ལས་འདས་པ། །ཕྱག་རྒྱ་ཆེན་པོ་མི་
@
འགྱུར་བདེ། །གཟུང་དང་འཛིན་པ་དབྱིབས་དག་དང༌། །རྟོག་དང་བརྗོད་པ་རྣམ་པར་སྤངས། །དྲི་ཟའི་གྲོང་ཁྱེར་རྣམ་པ་དང༌། །པྲ་ཕབ་པ་ཡི་རང་བཞིན་ཅན། །ཐབས་དང་ཤེས་རབ་བདག་ཉིད་སྦྱོར། །ཨེ་བཾ་ཡི་གེ་དེ་ལ་འདུད། །ཕྲ་རབ་རྡུལ་གྱི་ཆོས་ཉིད་འདས། །པྲ་ཕབ་པ་ཡི་རང་བཞིན་ཅན། ། རྣམ་པ་ཀུན་གྱི་མཆོག་ལྡན་མ། །ཕྱག་རྒྱ་ཆེན་མོ་དེ་ལ་འདུད། །སངས་རྒྱས་ཀུན་གྱི་སྐྱེད་མཛད་མ། །སྐྱེ་བ་དང་ནི་འཇིག་པ་སྤངས། །ཀུན་ཏུ་བཟང་པོའི་སྤྱོད་པ་ཅན། །སྣ་ཚོགས་ཡུམ་དེ་ལ་ཕྱག་འཚལ། །ཞེས་པ་དང༌། ཇི་ལྟར་མེ་ནི་ཤིང་ལ་རྟག་གནས་ཀྱང༌། །གཅད་དང་དབྱེ་བའི་ཐབས་ཀྱིས་མི་མཐོང་སྟེ། །རྩུབ་ཤིང་རྩུབ་སྟན་ལག་པས་བསྲུབས་པ་ལས། ། དེ་ལ་གནས་པ་དག་ཀྱང་མཐོང་འགྱུར་བ། །དེ་བཞིན་སེམས་ཀྱི་འོད་གསལ་རྟོག་པ་ཡི། ། བསྒོམ་པའི་ཐབས་རྣམས་དག་གིས་མི་མཐོང་སྟེ། །དེ་ཉིད་དུ་ནི་རྐྱང་མ་དག་དང་ནི། །རོ་མ་གཅིག་ཏུ་སྦྱོར་བས་མཐོང་བར་འགྱུར། །ཞེས་པ་དང༌། འདིར་ཡང་སྟོང་པ་ཉིད་དང་སྙིང་རྗེའི་བདག་ཉིད་ཀྱི་གཟུགས་རྣམ་པར་དག་པའི་སེམས་གཞོན་ནུ་མའི་པྲ་ཕབ་པ་ལྟ་བུ་གཟུགས་ཀྱི་མཚན་ཉིད་མ་ཡིན་ཏེ་རྡུལ་ཕྲ་རབ་མེད་པའི་ཕྱིར་རོ། །གཟུགས་མེད་པའི་མཚན་ཉིད་མ་ཡིན་ཏེ་སྟོང་པ་ལ་ཡོད་པའི་ཕྱིར་རོ། །དེའི་ཕྱིར་ཀུན་རྫོབ་སྟོང་པ་ཉིད་ཀྱི་གཟུགས་ཅན་དང་སྟོང་པ་ཉིད་ཀུན་རྫོབ་ཀྱི་གཟུགས་ཅན་ཏེ་འཇིག་རྟེན་པའི་དཔེ་ལས་འདས་པ་ཉིད་ཀྱི་ཕྱིར་སེམས་གང་ཡོད་པའི་སེམས་དེ་ནི་སེམས་མེད་པ། རྟག་པ་དང་ཆད་པའི་ཆོས་ཀྱི་མཚན་ཉིད་དང་བྲལ་བ་སྟོང་པ་ཉིད་དང་སྙིང་རྗེ་དབྱེར་མེད་པའོ། །ཞེས་པ་དང༌། འདིར་ནམ་མཁའི་ཁམས་ལ་རྣམ་པར་རྟོག་པ་མེད་པའི་སེམས་དང༌། དུ་བ་ལ་སོགས་པའི་མཚན་མས་ཕྱག་རྒྱ་ཆེན་པོ་རྣམ་པ་ཀུན་ལྡན་སྣ་ཚོགས་པའི་ངོ་བོ་ཉིད་ཀྱིས་བསྒོམ་པ་མཆོག་ཏུ་མི་འགྱུར་བའི་བདེ་བའི་སྒྲུབ་ཐབས་དང༌། བསོད་ནམ་དང་ཡེ་ཤེས་ཀྱི་ཚོགས་དག་གིས་མི་རྣམས་ཀྱི་སྐྱེ་བ་འདི་ལས་སངས་རྒྱས་ཉིད་དང༌། རྡོ་རྗེ་འཛིན་པ་ཉིད་དེ། ཞེས་པ་དང༌། གང་ལ་ལ་ཞིག་སྐྱེ་བ་གཞན་གྱི་བག་ཆགས་ཀྱི་དབང་དང༌། བླ་མ་དམ་པའི་མན་ངག་གིས་དུས་དུ་མར་ཉིན་དང་མཚན་མོར་ཕྱག་རྒྱ་ཆེན་པོ་བརྟགས་
@
པའི་ཆོས་ཐམས་ཅད་དང་བྲལ་བ། རང་གི་སེམས་ཀྱི་སྣང་བ་ཙམ་རྣམ་པ་ཐམས་ཅད་ཀྱི་མཆོག་དང་ལྡན་པ། ཆེན་པོ་སྟོང་པ་ཉིད་ལྷན་ཅིག་སྐྱེས་པའི་དགའ་བ་སྐྱེད་པར་བྱེད་པ་འདི་མངོན་སུམ་དུ་བྱས་ནས་འཁྱུད་པར་བྱེད་པ་དེ་ནི་ཕྱག་རྒྱ་ཆེན་པོའི་དངོས་གྲུབ་ཐོབ་པས་ཐམས་ཅད་མཁྱེན་པ་བཅོམ་ལྡན་འདས་ཞེས་བརྗོད་དོ། །ཞེས་པ་ལ་སོགས་པས་དབང་བཞི་པ་གསལ་བར་མཛད་དོ། །དེ་བཞིན་དུ། དཔལ་ཕྱག་ན་རྡོ་རྗེས་ཀྱང་གསལ་བར་མཛད་དེ། འདིར་འཇིག་རྟེན་ལས་འདས་པའི་རྣལ་འབྱོར་པ་ཉིད་ཡན་ལག་དྲུག་གི་སྦྱོར་བས་འགྲུབ་པར་འགྱུར་བ་ཇི་ལྟ་བ་དེ་བཞིན་དུ་བརྗོད་པར་བྱའོ། །འདིར་སོ་སོར་སྡུད་པ་ཞེས་བྱ་བ་ནི་གཟུགས་ལ་སོགས་པ་ཕྱི་རོལ་གྱི་ཡུལ་རྣམས་ལ་མིག་ལ་སོགས་པའི་དབང་པོ་རྣམས་ཀྱིས་མིག་གི་རྣམ་པར་ཤེས་པ་ལ་སོགས་པ་རྣམས་མི་འཇུག་པར་ནང་གི་ཡུལ་རྣམས་ལ་ལྷའི་མིག་གི་དབང་པོ་ལ་སོགས་པ་རྣམས་ཀྱིས་ལྷའི་མིག་གི་རྣམ་པར་ཤེས་པ་ལ་སོགས་པ་རྣམས་འཇུག་པ་སྟེ། ནང་དུ་སྟོང་པ་ཉིད་ལ་དམིགས་པ། སྟོང་པ་ལ་མ་བརྟགས་པའི་དངོས་པོ་ཐམས་ཅད་མཐོང་བ་ནི་པྲ་ཕབ་པས་མེ་ལོང་ལ་གཞོན་ནུ་མས་མཐོང་བ་ལྟར། ཁམས་གསུམ་པའི་སངས་རྒྱས་ཀྱི་གཟུགས་བརྙན་མཐོང་བ་ལས་སོ་སོར་སྡུད་པའི་ཡན་ལག་ཏུ་བརྗོད་དོ། ། ཞེས་པ་དང༌། ཕྱག་རྒྱ་ཆེན་པོའི་བསྒོམ་པ་པྲ་ཕབ་པ་དང་སྒྱུ་མ་དང་མཚུངས་པ་སྤྲིན་མེད་པའི་ནམ་མཁའ་ལ་སྣང་བ་བཅོམ་ལྡན་འདས་ཀྱིས་གསུངས་སོ། །ཞེས་པ་དང༌། འདིར་བཅོམ་ལྡན་འདས་ཀྱིས་དམ་བཅའ་བ་ནི། བསམ་པ་ཐམས་ཅད་ཡོངས་སྤངས་ཏེ། །ཉི་མ་གཅིག་ནི་ཡོངས་སུ་བརྟགས། །གལ་ཏེ་རྟགས་ནི་མ་བྱུང་ན། །དེ་ཚེ་ང་ཡི་བརྫུན་ཚིག་ཡིན། ། ཞེས་པའོ། །འདིར་རྟགས་ནི་དུ་བ་ལ་སོགས་པའི་མཚན་མ་སྟེ། གཞན་སྔགས་ལ་སོགས་པ་ཉི་མ་གཅིག་གིས་འགྲུབ་པར་མི་འགྱུར་བ། གང་གིས་སྔགས་པས་རྟགས་འབྱུང་བར་འགྱུར། དེའི་ཕྱིར་ཡོད་པ་དང་མེད་པའི་བློ་ཡོངས་སུ་སྤངས་ཏེ་ཞེན་པ་མེད་པར་བྱས་ནས། ཟབ་མོ་སྟོང་པ་དམིགས་པ་མེད་པ་བསྒོམ་པར་བྱ་སྟེ། རྣམ་འབྱོར་པས་དུ་བ་ལ་སོགས་པའི་རྟགས་འབྱུང་བ་མཐོང་བར་འགྱུར་རོ། །ཞེས་པ་སྟེ། དེ་བཞིན་གཤེགས་པའི་ངེས་
@
པའོ། །ཞེས་པ་དང༌། འདི་ཉིད་བསྒོམ་པ་རྣམ་པ་གཉིས་ཏེ། སྔོན་དུ་གཟུགས་བརྙན་བསྒོམ་པ་དང༌། ཕྱི་ནས་གཟུགས་བརྙན་བསྒོམ་པའོ། །སྔོན་དུ་གཟུགས་བརྙན་བསྒོམ་པ་ནི་དུ་བ་ལ་སོགས་པའི་མཚན་མ་གཟུགས་བརྙན་གྱི་མཐར་ཐུག་པར་བསྒོམ་པའོ། །ཕྱི་ནས་བསྒོམ་པ་ནི་གཟུགས་བརྙན་མཐོང་བ་ན་བྷ་གར་ལིང་ག་བཀོད་དེ་མཆོག་ཏུ་མི་འགྱུར་བའི་དོན་དུ་བསྒོམ་པའོ། །སླར་ཡང་བདེ་བ་ཆེན་པོ་འཕེལ་བའི་ཕྱིར་ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་ཡོངས་སུ་སྤངས་སྟེ། ཕྱག་རྒྱ་ཆེན་པོ་བསྒོམ་པར་བྱའོ་ཞེས་པ་ལ་སོགས་པ་རྒྱ་ཆེར་དཔལ་འཁོར་ལོ་སྡོམ་པ་བསྡུས་པའི་རྒྱུད་ཀྱི་འགྲེལ་པར་གསུངས་སོ། །དེ་བཞིན་དུ། དཔལ་རྡོ་རྗེ་སྙིང་པོས་ཀྱང༌། དབང་བཞི་པ་གསལ་བར་མཛད་དེ། དཔལ་དགྱེས་པ་རྡོ་རྗེ་བསྡུས་པའི་རྒྱུད་ཀྱི་འགྲེལ་པར། ཡང་དག་པའི་ཤེས་རབ་ཀྱི་མེ་ཡན་ལག་དྲུག་གི་དང་པོ་སོ་སོར་སྡུད་པས་བསྡུས་ཏེ། གོམས་པར་བྱེད་པ་ན་མཚན་མ་འདི་དག་འབྱུང་བར་འགྱུར་ལ། གལ་ཏེ་ཡང་དག་པའི་ལམ་མི་འདོད་དེ། འོན་ཀྱང་ལྟད་མོའི་ཕྱིར་ཡང་ཟླ་བ་ཕྱེད་དམ། ཡང་ན་ཉིན་མཚན་གཅིག་ཏུ་དམིགས་པ་རྩེ་གཅིག་ཏུ་ཞོག་ལ་ལྟོས་ཞེས་གསུངས་ཏེ། འདི་ལྟར། བསམ་གཏན་ཉོན་མོངས་འཇིག་བྱེད་པ། །རྡོ་རྗེ་སྙིང་པོ་ང་ཡིས་བཤད། །བརྩེ་བས་དངོས་གྲུབ་དོན་དུ་ཡང༌། །ཟླ་བ་ཕྱེད་དུ་ཡོངས་སུ་རྟོགས། །ཞེས་པ་ལ། བག་ལ་ཉལ་བའི་དུག་མཐའ་དག་འཇིག་པའི་བདག་མེད་པའི་བསམ་གཏན་འདི་ངས་བསྟན་ཏེ། ཀྱེ་བརྩེ་བའི་བདག་ཉིད་ཅན་གྱི་རྡོ་རྗེ་སྙིང་པོ་ལྟད་མོའི་ཕྱིར་ཡང་ཟླ་བ་ཕྱེད་དུ་རྟོགས་ཞེས་བྱ་བའི་དོན་ཏོ། །དེ་སྟེ་ཟླ་བ་ཕྱེད་དུ་འབད་པ་མེད་པ་དེ་ལྟ་ན་ཡང༌། བསམ་པ་ཐམས་ཅད་ཡོངས་སྤངས་ཏེ། །ལྷ་ཡི་གཟུགས་སུ་སེམས་པ་ཡིས། །རྒྱུན་མི་ཆད་པར་ཉིན་མཚན་གཅིག ། བསྒོམས་པས་ཡོངས་སུ་བརྟག་པར་གྱིས། །ཞེས་གསུངས་ཏེ། བདག་མེད་པའི་རྣལ་འབྱོར་འདི་ལ་ཟླ་བ་ཕྱེད་འབད་པའི་སྐལ་བ་མེད་པ་རྣམས་ཀྱིས་ཉིན་མཚན་གཅིག་ཙམ་དུ་ཡང་དམིགས་པ་གཞན་ལ་རྩོལ་བ་ཡོངས་སུ་བཏང་སྟེ། སྟོང་པ་ཉིད་གང་ལ་སེམས་རྩེ་གཅིག་པར་བཞག་ན་ཡིད་ཆེས་པའི་ལམ་གྱི་རྟགས་འབྱུང་བར་འགྱུར་ཏེ། སོ་སོར་སྡུད་པས་བསྡུས་པ་རྣམས་ལ་ཡིན་གྱི། 
@
གཞན་དུ་ན་དེ་བཞིན་གཤེགས་པའི་བཀའ་ལ་བྱིས་པ་ཤེས་རབ་འཆལ་པ་དག་བརྙས་པར་འགྱུར་རོ། །དེ་བས་ན་སོ་སོར་སྡུད་པའི་ཏིང་ངེ་འཛིན་བསམ་པ་ཐམས་ཅད་སྤངས་པ་ལས་གཞན་པ་ཉིན་མཚན་བསྒོམས་པས་ཡིད་ཆེས་པ་འབྱུང་བ་ནི་མེད་དོ། །རང་གཞན་དོན་ནི་རབ་བསྒྲུབ་ཕྱིར། །འཁོར་བར་ཐབས་གཞན་ཡོད་མ་ཡིན། ། ཞེས་པ་ནི་ངེས་པའི་དོན་དུ་ཏིང་ངེ་འཛིན་འདི་ལས་གཞན་པས་བདག་དང་གཞན་གྱི་དོན་མི་འགྲུབ་ཅེས་བྱ་བའི་དོན་ཏོ། །ཞེས་པ་དང༌། ད་ནི་སྔོན་དུ་བརྗོད་པའི་ཐབས་དང་ཤེས་རབ་ལ་དོན་དམ་པའི་བསྒོམ་པ་བརྗོད་པར་བྱ་སྟེ། དངོས་པོ་སྒོམ་འགྱུར་ཞེས་བྱ་བ་ལ་སོགས་པ་འདིར་ནམ་མཁའི་དངོས་པོ་བསྒོམ་པར་བྱ་སྟེ་རྨི་ལམ་དང་མཚུངས་པ་རྡུལ་ཕྲ་རབ་ལས་འདས་པར་གྱུར་པའོ། །དེ་ཡོངས་སུ་ཤེས་པས་ནི་དངོས་པོ་མེད་པ་སྒོམ་པར་འགྱུར་བ་སྟེ། རྣམ་པར་རྟོག་པ་དང་བྲལ་བའི་སེམས་ཀྱི་སོ་སོར་སྣང་བ་འདི་ནི། རྟོག་པ་དང་བྲལ་བ་མ་འཁྲུལ་བས་མངོན་སུམ་དུ་བརྗོད་དོ། །དེ་ཉིད་རྣམ་པ་གཅིག་སྟེ། དབང་པོའི་མངོན་སུམ་དང༌། ཡིད་ཀྱི་མངོན་སུམ་དང༌། རྣལ་འབྱོར་གྱི་མངོན་སུམ་དང༌། རང་རིག་པའི་མངོན་སུམ་མོ། །ཞེས་པ་དང༌། སོ་སོར་སྣང་བ་དེ་ཉིད་དཔེ་དགུས་བསྒྲུབ་བོ། ། འདི་ལྟ་སྟེ། མིག་ཡོར་དང༌། སྤྲུལ་པའི་གཟུགས་བརྙན་དང༌། བྲག་ཅ་དང༌། རྨི་ལམ་དང༌། སྒྱུ་མའི་འཁྲུལ་འཁོར་དང༌། སྨིག་རྒྱུ་དང༌། མེ་ལོང་གི་གཟུགས་བརྙན་དང༌། ཆུའི་ཟླ་བ་དང༌། ནམ་མཁའ་ཞེས་པ་ནི་ཤེས་རབ་སྟེ། ཞེས་པ་དང༌། ཤེས་རབ་ཆེན་པོ་ཡན་ལག་དྲུག་གི་དང་པོ་སོ་སོར་སྡུད་པ་ཞེས་སུ་དཔལ་དང་པོའི་སངས་རྒྱས་དང་གསང་བ་འདུས་པ་ལ་སོགས་པར་ཐ་སྙད་བཏགས་པ་ཡིན་ལ་འབད་པ་ཐམས་ཅད་ཡོངས་སུ་དོར་བས་འགྲུབ་ཅེས་པར་དགོངས་སོ། །འདི་ཁོ་ན་ཤེས་རབ་ཀྱི་ཕ་རོལ་ཏུ་ཕྱིན་པའོ། །འདི་ཉིད་བདག་མེད་མའོ། །འདི་ཉིད་ཧེ་རུ་ཀའོ། །འདི་ཉིད་དུས་གསུམ་གྱི་སངས་རྒྱས་སོ། །འདི་ཉིད་ཀྱིས་སྲིད་པའི་རྒྱ་མཚོ་ལས་སྒྲོལ་བའོ། །འདི་ཉིད་ཡི་གེ་མེད་པའི་མདོ་ཡིན་ནོ། །ཞེས་པ་སྟེ་ངེས་པའི་དོན་ཏོ། །ཞེས་པ་དང༌། གང་དུ་ཡིད་ཀྱིས་མ་བསྒོམས་ན། །འགྲོ་བ་ཐམས་ཅད་བསྒོམས་འགྱུར་ཏེ། །བསྒོམ་པ་མེད་པའི་བསྒོམ་ཉིད་ཀྱིས། །ཆོས་
@
རྣམས་ཐམས་ཅད་ཡོངས་ཤེས་བྱ། ། ཞེས་བྱ་བས་གསལ་བར་བྱེད་དེ། ཚིག་འདིས་རྒྱུད་མཐའ་དག་གི་དོན་གསལ་འབྲི་བར་གསུངས་ལ། དབུགས་འབྱིན་པ་རྣམ་པ་གཉིས་ལས་ཀྱང་རྡོ་རྗེ་འཛིན་པའི་དབུགས་འབྱིན་པ་ཡིན་ནོ། །ཞེས་པ་ལ་སོགས་པ་རྒྱ་ཆེར་གསུངས་ཏེ། འདི་དག་ནི་དང་པོ་ཉིད་དུ་ལེགས་པར་རྣམ་པར་ཕྱེ་སྟེ་བསྟན་པའོ། །ཡང་ན་དབང་བཞི་ཀ་མཚོན་ཅིང་བསྟེན་པའི་དོན་དུ་དང་པོར་ཀུན་རྫོབ་འཛག་བཅས་ཀྱི་དགའ་བ་བཞི་ལ་རེ་ཤིག་དབང་བཞིའི་ཐ་སྙད་ཀྱིས་གསུངས་ནས་དེའི་རྗེས་ཐོགས་ཉིད་དུ་སྡོམ་པ་སྦྱིན་པའི་ཚུལ་གྱིས་སྔར་གྱི་དེ་དག་ནི་དཔེ་ཙམ་ཡིན་གྱི་དོན་ནི་མ་ཡིན་པས་ངེས་པའི་དོན་ནི་མ་ཡིན་ནོ་ཞེས་འཕོ་བའི་ཆགས་པ་བཀག་ནས་ཕྱག་རྒྱ་ཆེན་པོ་འཕོ་བ་མེད་པའི་དགའ་བ་བཞི་ངེས་པའི་དོན་དུ་བསྟན་པར་བྱ་སྟེ། ཆགས་ཅན་གཞུག་པའི་དོན་དུའོ། །བླ་མའི་གསུངས་ལ་ཤིན་ཏུ་ཡིད་ཆེས་པ་ལ་ནི་དཔེ་ལུས་ཀྱིས་ཉམས་སུ་མྱོང་བ་མེད་ཀྱང་དཔེ་དོན་གཉིས་ཀ་ཚིག་གིས་བསྟན་དུ་རུང་བ་ཉིད་དེ་རབ་བྱུང་དང་རྒན་པོ་ལ་ཇི་ལྟ་བ་བཞིན་ནོ། །དེ་ལྟར་ན་དང་པོར་སེམས་ཅན་གཞུག་པའི་དོན་དང་ལམ་བསྒོམ་པ་རྒྱུད་ཉན་པ་ལ་དབང་བའི་དོན་གྱི་སློབ་མ་དབང་བསྐུར་བ་ཡང་དག་པར་བཤད་ཟིན་ཏོ། །དེ་ལྟར་དབང་བསྐུར་བའི་བླ་མ་ལ་དུས་ཐམས་ཅད་དུ་སློབ་མས་ལུས་ལ་སོགས་པ་དངོས་པོ་ཐམས་ཅད་ཀྱི་དྲུག་ཆ་དབུལ་བར་བྱའོ། །དེ་ལ་ལུས་ལ་ཡན་ལག་ལྔ་ལས་ཡན་ལག་མཆོག་ནི་མགོ་བོ་སློབ་དཔོན་ལ་ཕྱག་འཚལ་བའི་དོན་དུ་དབུལ་བར་བྱའོ། །དེ་བཞིན་དུ། ལས་ཀྱི་དབང་པོ་དྲུག་ལས་བདེན་པར་སྨྲ་བའི་དོན་དུ་ངག་དབུལ་བར་བྱའོ། །དབང་པོ་དྲུག་ལས་གཡོ་སྒྱུ་དང་བྲལ་བའི་དོན་དུ་ཡིད་དབུལ་བར་བྱའོ། །རིན་པོ་ཆེ་དང་གསེར་དང་འབྲུ་ལ་སོགས་པའི་སེམས་མེད་པའི་རྫས་གཉུག་མར་གནས་པའམ། གློ་བུར་དུ་བྱུང་བ་ཡང་རུང་སྟེ་ཁམས་དེ་རྣམས་ལས་དྲུག་གི་ཆ་ནི་རྣལ་འབྱོར་མ་རྣམས་མཆོད་པའི་དོན་དུ་དབུལ་བར་བྱའོ། །སེམས་དང་བཅས་པ་རྐང་གཉིས་པ་དང༌། རྐང་བ་བཞི་པ་རྣམས་ལས་ཀྱང་དྲུག་གི་ཆ་དབུལ་བར་བྱའོ། །དེ་བཞིན་དུ། ཁྱིམ་པ་ཡིན་ན་ཆུང་མ་ལ་སོགས་པ་ཡང་དྲུག་གི་ཆ་དབུལ་བར་བྱ་སྟེ་ཟླ་བ་གཅིག་གི་
@
ནང་དུ་ལན་ལྔའོ། །དབུལ་བའི་ངེས་པ་རྩ་བའི་རྒྱུད་ཐམས་ཅད་ལས་བཅོམ་ལྡན་འདས་ཀྱིས་གསུངས་སོ། །དེ་ནས་སྟོད་ཀོར་དང་བཅས་པའི་གོས་ཟུང་བུམ་པའི་སྟེང་དུ་བྱིན་པ་དེ་རྣམས་རྣལ་འབྱོར་མ་བུམ་པ་སྲུང་ཞིང་སྐྱོང་བ་རྣམས་ལ་སྦྱིན་པར་བྱའོ། །སྟོད་ཀོར་དང་གོས་ཟུང་གཞན་ནི་སྒོའི་སློབ་དཔོན་རྣམས་ལ་སྟེ། དང་པོར་ཡང་ཅོད་པན་ལ་སོགས་པ་ཇི་ལྟར་འབྱོར་བ་སྦྱིན་པར་བྱའོ། །དེ་བཞིན་དུ། ཚོགས་ཀྱི་འཁོར་ལོ་འདུས་པའི་དཔའ་བོ་དང་དཔའ་མོའི་དབང་ཕྱུག་མ་རྣམས་ལ་ཡང་ཇི་ལྟར་ནུས་པ་ཕུལ་ནས་ཚོགས་ཀྱི་འཁོར་ལོ་གཤེགས་སུ་གསོལ་ཏེ་མཐར་ནི་སྦྱིན་སྲེག་བྱའོ། །དེ་ནས་སློབ་དཔོན་གྱིས་རྡུལ་ཚོན་གྱི་དཀྱིལ་འཁོར་སྔ་མ་བཞིན་དུ་མཆོད་ཅིང་བསྟོད་དེ། དངོས་གྲུབ་བླངས་ནས་ཤར་གྱི་སྒོར་བཅོམ་ལྡན་འདས་ལ་མངོན་སུམ་དུ་ཕྱོགས་པས་རྡོ་རྗེ་དང་རྡོ་རྗེའི་དྲིལ་བུ་བཟུང་སྟེ། རྡོ་རྗེ་བཅིངས་པའི་ཕྱག་རྒྱས་ཡེ་ཤེས་སེམས་དཔའ་རང་གི་སྙིང་གའི་པད་མར་རབ་ཏུ་གཞུག་པར་བྱའོ། ། དབང་པོ་ལ་སོགས་པ་འཇིག་རྟེན་པ་རྣམས་ནི་རང་རང་གི་གནས་སུའོ། །དེ་ནས་ཨ་ཤྭད་ཐའི་འདབ་མའམ། རང་གི་ལག་པའམ། རྡོ་རྗེས་ཚངས་པའི་ཚིག་གི་ལམ་ནས་བདེ་བ་ཆེན་པོའི་འཁོར་ལོའི་རྡོ་རྗེ་ཇི་སྲིད་པ་དབྱི་བར་བྱའོ། །དེ་ནས་རང་གི་མགོ་བོར་རྡུལ་ཚོན་ཅུང་ཟད་བཀོད་ནས། པད་མ་ལ་སོགས་པ་དབྱི་བར་བྱ་སྟེ། དཀྱིལ་འཁོར་གཤེགས་སུ་གསོལ་བའི་ངེས་པའོ། །དེ་ནས་རྡུལ་ཚོན་མཐའ་དག་བུམ་པར་བླུགས་ཏེ། གླང་པོ་ཆེའི་སྟེང་དུ་གདུགས་དང་རྒྱལ་མཚན་དང་རྔ་ཡབ་ལ་སོགས་པ་དང༌། མཆོད་པའི་ཚོགས་དུ་མ་དང་བཅས་པས་ཁྱེར་ནས་རྒྱ་མཚོར་འབབ་པའི་ཆུ་ཀླུང་དག་པར་གཤེགས་སུ་གསོལ་ཏེ། སླར་ཡང་རྡུལ་ཚོན་གང་དུ་ཁྱེར་བའི་བུམ་པ་དེ་ཆུས་བཀང་ནས། གླང་པོ་ཆེའི་ཕྲག་པར་གཞག་སྟེ། སྔ་མ་བཞིན་དུ་དཀྱིལ་འཁོར་གྱི་ཁང་པར་ཁྱེར་ལ་འོང་ངོ༌། །ཅི་སྟེ་གླང་པོ་ཆེ་མེད་ན་བདེ་བའི་སྟན་ལ་ཁྱོགས་བྱས་པ་ནས་དགྱེར་བར་བྱ་སྟེ། རྡུལ་ཚོན་གཤེགས་སུ་གསོལ་བའི་ངེས་པའོ། །དེ་ནས་དཀྱིལ་འཁོར་གྱི་ཁང་པར་བའི་ལྕི་བས་ཉེ་བར་བྱུགས་ནས། དེར་ལོ་ལྔ་ནས་
@
བཅུའི་བར་གྱི་གཞོན་ནུ་མ་བཅུ་འོ་མ་དང་མར་དང་འོ་ཐུག་དང་ཁཎ་ཌ་དང་ལ་དུ་ལ་སོགས་པ་དངར་བའི་ཟས་རྣམས་ཀྱིས་སྔ་དྲོ་ཡང་དག་པར་མཆོད་ནས། ཏཱམ་བྷུ་ལ་དང༌། དྲི་དང་སྤོས་དང་མེ་ཏོག་དང་འབྲས་བུ་ལ་སོགས་པ་དང༌། བུམ་པའི་མགྲིན་པ་བཅིངས་པའི་རས་ཡུག་རྣམས་ཀྱང་དེ་དག་ལ་སྦྱིན་པར་བྱའོ། །དེ་ནས་སློབ་དཔོན་སློབ་མར་བཅས་པ་དང༌། ཚོགས་ཀྱི་རིགས་མཐའ་དག་དཔའ་བོའི་སྟོན་མོས་ཚིམ་པར་བྱ་སྟེ་ཇི་ལྟར་འདོད་པར་རོ། །དེ་ལ་འདི་ནི་དཔའ་བོའི་སྟོན་མོའི་ཆོ་ག་སྟེ། མཆོག་དང་འབྲིང་དང་ཐ་མའི་སློབ་དཔོན་རྣམ་པ་གསུམ་ལས། དགེ་སློང་རྡོ་རྗེ་འཛིན་པའི་གྲལ་ནི་ཤར་དུ་མངོན་པར་ཕྱོགས་པའོ། །དེ་བཞིན་དུ། དགེ་ཚུལ་ནི་བྱང་དུ་ཕྱོགས་པ་དང༌། ཁྱིམ་པ་ནི་ལྷོར་ཕྱོགས་པ་སྟེ། དགེ་སློང་མ་དང༌། དགེ་ཚུལ་མ་དང༌། དགེ་བསྙེན་མ་རྣམས་ཀྱི་གྲལ་ཡང་དེ་བཞིན་ནོ། །དེ་དག་སོ་སོའི་གྲལ་ཡང་དབང་གིས་རྒན་པ་དང་གཞོན་པའི་རིམ་པ་ཡིས་ཏེ། དེའི་རིམ་པས་གདན་རྣམས་ཀྱང་སྦྱིན་པར་བྱའོ། །དེ་ལ་དགེ་སློང་རྡོ་རྗེ་འཛིན་པ་ཡོད་བཞིན་དུ་ཚོགས་ཀྱི་གཙོ་བོ་ནི་དགེ་ཚུལ་དང་ཁྱིམ་པས་མི་བྱའོ། །ཅི་སྟེ་དེ་མེད་ན་དགེ་ཚུལ་གྱིས་སོ། །དེ་ཡང་མེད་ན་ཁྱིམ་པས་བྱའོ། །ཁྱིམ་པ་ནི་ཇི་སྲིད་མངོན་པར་ཤེས་པ་ལྔ་མ་སྐྱེས་ཀྱི་བར་གྱི་དེ་སྲྀད་དུ་དགེ་ཚུལ་ལས་རྒན་པར་མི་འགྱུར་ཞིང༌། དེ་ཡང་དེ་སྲིད་དུ་དགེ་སློང་ལས་རྒན་པར་མི་འགྱུར་བའི་ཕྱིར་རོ། །ཞེས་པ་རྩ་བའི་རྒྱུད་ཐམས་ཅད་ལས་བཅོམ་ལྡན་འདས་ཀྱི་ངེས་པའོ། །ཅི་སྟེ་རྒན་ཡང་རྨོངས་པར་གྱུར་པས་རྒྱུད་སྟོན་པ་པོ་མ་ཡིན་ན་དེའི་ཚེ་གཞོན་ཡང་མཁས་པར་གྱུར་པའི་རྒྱུད་སྟོན་པ་པོ་ཚོགས་ཀྱི་གཙོ་བོར་བྱ་ཞིང༌། རྒན་པོ་རྨོངས་པ་ནི་གནས་ཁང་གཞན་དུ་ཚིམ་པར་བྱའོ། །འདིར་བསད་པའི་ཤ་རྣམ་པ་ཐམས་ཅད་དུ་སྤངས་ནས་ཁ་ན་མ་ཐོ་བ་མེད་པའི་བཟའ་བ་དང་བཏུང་བ་ལ་སོགས་པ་མཆོད་པའི་ཡོ་བྱད་རྣམས་ནི་ཤར་དུ་སྟེ། དབུས་སུ་ནི་བཅོམ་ལྡན་འདས་ཀྱི་དཀྱིལ་འཁོར་རོ། །དེར་དང་པོ་ཉིད་དུ་བཟའ་བ་དང་བཏུང་བ་ལ་སོགས་པའི་ཕུད་རྣམས་དཀྱིལ་འཁོར་ལ་ཕུལ་ཏེ། དེ་ནས་རྡོ་རྗེ་སློབ་དཔོན་དང༌། དེའི་དྲུང་ན་གནས་པ་མཐའ་དག་ཇི་ལྟར་འདོད་པས་ཚིམ་པར་བྱས་ནས་བདག་ཉིད་
@
ཀྱི་ནུས་པས་ཚོགས་ལ་ཡོན་དབུལ་བར་བྱའོ། །དེ་ནས་སློབ་དཔོན་གྱིས་དེ་དག་ལ་གནང་བ་བྱིན་ནས་སླར་ཡང་རང་རང་གི་གནས་སུ་གཤེགས་སུ་གསོལ་བར་བྱ་སྟེ། བསྙེན་བཀུར་གྱི་རིམ་པ་དང་དཔལ་བོའི་སྟོན་མོའི་ངེས་པའོ། །ཅི་སྟེ་རྫས་དང་བྲལ་པའི་ཀུན་སྤངས་པ་ཆོས་དོན་དུ་གཉེར་བ་ལ་ནི་ཡོ་བྱད་ཚོགས་པ་མེད་ཀྱང༌། ཇི་སྐད་བཤད་པའི་དབང་བསྐུར་བ་ཐམས་ཅད་ཚིག་གིས་སྦྱིན་པར་བྱ་ཞིང༌། དེས་ཀྱང་དེ་དག་ཐམས་ཅད་ཡིད་ཀྱིས་བསམ་པར་བྱ་བ་ཡིན་ཏེ། གང་གི་ཕྱིར་ཕྱི་རོལ་གྱི་དངོས་པོ་ཡོད་པ་ལ་ཡང་རྣམ་པ་ཐམས་ཅད་དུ་ཡིད་གཙོ་བོར་ཡིན་པའི་ཕྱིར་རོ། །ཀུན་སྤངས་ཀྱི་དབང་གི་ངེས་པའོ། །དེ་བཞིན་དུ། བསམ་གཏན་ཁོ་ནས་སེམས་ཅན་ཐམས་ཅད་ལ་དབང་བསྐུར་བར་བྱའོ། །དེ་ལ་དང་པོར་ཐུགས་ཀའི་ས་བོན་ལས་སྤྲོས་པའི་འོད་ཟེར་ཐམས་ཅད་མཁྱེན་པའི་ཡེ་ཤེས་རྡོ་རྗེ་ལྕགས་ཀྱུས་སྲིད་པ་གསུམ་ཀྱི་སེམས་ཅན་སྔར་དབང་མ་བསྐུར་བ་ཐམས་ཅད་བཀུག་ནས་དཀྱིལ་འཁོར་དུ་གཞུག་པར་བྱའོ། །དེ་ནས་བཤང་བ་དང་གཅི་བ་དང་ཁྲག་དང་རྐང་དང་ཁུ་བ་རྣམ་པར་དག་པ་བདུན་རྩིའི་བུམ་པ་རྣམས་ཀྱིས་མངོན་པར་དབང་བསྐུར་བར་བྱའོ། །དེས་དྲི་མ་ཐམས་ཅད་དང་བྲལ་བའི་ཟླ་བ་དྲི་མ་མེད་པ་ལྟར་གྱུར་ཅིང༌། རྡོ་རྗེ་ཅན་གྱི་ལམ་ཐོབ་ནས་བྱང་ཆུབ་ཀྱི་སྤྱོད་པ་ལ་རྗེས་སུ་གནས་པར་བསམ་ཏེ་སླར་ཡང་རང་རང་གི་གནས་སུ་བཏང་བར་བྱའོ། །ཞེས་པ་སྙིང་རྗེའི་དབང་གི་ངེས་པའོ། །ཡན་ལག་བཅུ་གཉིས་འགགས་པ་ཡིས། །བདེན་དོན་རྣམ་པ་བཅུ་གཉིས་ལྡན། །ཀུན་མཁྱེན་སྐྱེ་དགུའི་བདག་པོ་ལ། །བཏུད་དེ་སློབ་དཔོན་དབང་བཤད་བྱ། །དེ་ལ་རྡོ་རྗེ་སློབ་དཔོན་དུ་དབང་བསྐུར་བ་ནི་རྣམ་པ་གཉིས་ཏེ། བདག་པོར་དབང་བསྐུར་བ་དང༌། བདག་པོ་ཆེན་པོར་དབང་བསྐུར་བའོ། །བདག་པོར་དབང་བསྐུར་བ་ནི་མཁས་པ་སྙིང་རྗེ་ཅན་ལ་སྟེ། རབ་ཏུ་གནས་པ་དང་བཅས་པའི་དབང་བསྐུར་བ་གོང་མ་རྣམས་ཀྱིས་སོ། །བདག་པོ་ཆེན་པོར་དབང་བསྐུར་
@
བ་ནི་རྣལ་འབྱོར་པའམ་གྲུབ་པ་ལ་སྟེ། ཚོགས་ཀྱི་འཁོར་ལོ་དང་བཅས་པའི་དབང་གོང་མ་ལས་ཀྱང་གོང་མ་རྣམས་ཀྱིས་སོ། །དེ་ལ་རེ་ཤིག་དབང་བསྐུར་བ་བདུན་དང༌། བཅུ་གཅིག་པ་རྣམས་ཀྱིས་མངོན་པར་དབང་བསྐུར་ཏེ། རྒྱུད་ཐམས་ཅད་ཤེས་ཤིང་དེ་ཁོ་ན་ཉིད་ཀྱིས་གཞན་གྱི་དོན་དུ་དམ་བཅས་པ་ལ་གནས་པའི་སློབ་མ་ནི་རྡོ་རྗེ་སློབ་དཔོན་བདག་པོའི་སླད་དུ་དབང་བསྐུར་བར་བྱ་སྟེ། དང་པོར་སློབ་མས་འདི་སྐད་དུ། ཀྱེ་དཔལ་ལྡན་བླ་མ་ཁྱོད་ཀྱི་བཀའ་དྲིན་ལས་ད་ནི་བདག་གིས་བདེ་བར་གཤེགས་པའི་ལམ་ཐམས་ཅད་ཤེས་སོ། ། ཞེས་བླ་མ་ལ་ཞུས་ནས་དམ་བཅའ་བར་བྱའོ། །དུས་འདི་ནས་བརྩམས་ཏེ་ཁྱོད་དང་སངས་རྒྱས་དང་བྱང་ཆུབ་རྣམས་སྤངས་ནས་བླ་མ་གཞན་བསྟེན་པར་མི་བགྱིའོ་ཞེས་པའོ། །དེ་ལྟར་ཡོན་ཏན་ཐམས་ཅད་དང་ལྡན་པའི་སློབ་མ་དམ་བཅས་པ་ལ་གནས་པ་གཟིགས་ཏེ། དཀྱིལ་འཁོར་གྱི་ཁང་པའི་ཕྱི་རོལ་ཏུ་མཉམ་པའི་ས་ལ་རེ་ཁཱ་གྲུ་བཞི་པ་བྱས་ནས། དེར་བདག་པོ་རྣམ་པ་གསུམ་སྔར་བསྟན་པའི་ཆོ་གས་སྨན་ལ་སོགས་པ་དང་ལྡན་པའི་བུམ་པས་བཀྲུ་བར་བྱའོ། །དེ་ལ་རྭ་བ་ལྔའི་རེ་ཁཱ་ཁྲུ་བཞི་པའི་དབུས་སུ་ཤིང་སྟན་ལ་པད་མ་འདབ་བརྒྱད་པ་ཁྲུ་དོ་པ་ཁ་དོག་སྣ་ཚོགས་པ་མཚན་མ་ལྔ་དང་བྲལ་བ་ཚོན་སྣ་ལྔས་བྲིས་པའི་སྟེང་དུ་དགེ་སློང་རྡོ་རྗེ་འཛིན་པ་བཀོད་ནས། བུམ་པ་བརྒྱད་དང་རྒྱལ་བ་དང་རྣམ་པར་རྒྱལ་བའི་བུམ་པ་སྟེ་བཅུ་དང༌། རྒྱན་ཐམས་ཅད་དང་ལྡན་པའི་བུ་མོ་གཟུགས་མཛེས་ཤིང་བུ་བཙས་པར་མ་གྱུར་པ་བརྒྱད་དང༌། གཞོན་ནུ་མ་སྐྱེ་གནས་མ་ཉམས་པ་གཉིས་ཏེ་བཅུས་བཀྲུ་བར་བྱ་ཞིང༌། ཅོད་པན་དང་དར་དཔྱངས་དང་ཕྱག་རྒྱ་དྲུག་བཅིང་བར་བྱ་སྟེ། སོ་སོའི་སྔགས་ཀྱི་ཚིག་ནི་སྒྲུབ་ཐབས་སུ་བསྟན་པ་རྣམས་ཀྱིས་སོ། །དེ་བཞིན་དུ། རྭ་བ་ལྔ་པའི་རེ་ཁཱ་ཁྲུ་དོ་པའི་དབུས་སུ་པད་མ་དང་བྲལ་བའི་ཤིང་སྟན་འབའ་ཞིག་ལ་དགེ་ཚུལ་རྡོ་རྗེ་འཛིན་པ་བཀོད་ནས། བུམ་པ་བཞི་དང་རྒྱལ་བ་དང་རྣམ་པར་རྒྱལ་བ་སྟེ་དྲུག་དང༌། བུ་མོ་བཞི་དང་གཞོན་ནུ་མ་གཉིས་ཏེ་དྲུག་གིས་བཀྲུ་བར་བྱ་ཞིང༌། དར་དཔྱངས་དང་ཕྱག་རྒྱ་བཅིངས་བར་བྱའོ། །དེ་བཞིན་དུ། རྭ་བ་གསུམ་པའི་རེ་ཁཱ་ཁྲུ་གང་བའི་དབུས་སུ་ཕལ་པའི་གདན་ལ་
@
དགེ་བསྙེན་རྡོ་རྗེ་འཛིན་པ་བཀོད་ནས། བུམ་པ་གཅིག་དང༌། རྣམ་པར་རྒྱལ་བ་སྟེ་གཉིས་དང༌། བུ་མོ་གཅིག་དང༌། གཞོན་ནུ་མ་གཅིག་སྟེ་གཉིས་ཀྱིས་བཀྲུ་བར་བྱ་ཞིང༌། རྡོ་རྗེའི་སོར་གདུབ་སྦྱིན་པར་བྱའོ། །དེ་ལྟར་མཆོག་དང་འབྲིང་དང་ཐ་མའི་སློབ་དཔོན་རྣམ་པ་གསུམ་ལ་ཁྲུས་བྱས་ནས་དབང་བསྐུར་བ་དང་རྒྱུད་བསྟན་པ་ལ་སོགས་པའི་དོན་དུ་རྡོ་རྗེ་སློབ་དཔོན་གྱི་གསུང་ངམ་རྗེས་སུ་གནང་བ་སྦྱིན་པར་བྱ་སྟེ། སྟོང་ཉིད་སྙིང་རྗེར་ཁྱོད་བྱིན་བརླབས། །སྟོང་ཉིད་སྙིང་རྗེ་རྒྱུན་མི་བཅད། །མཚན་མར་རྡོ་རྗེ་དྲིལ་བུ་ཟུང༌། །ཇི་ལྟ་དེ་ལྟར་གཞན་ལ་སྟོན། །ཁྱོད་ནི་ཡོངས་རྫོགས་སློབ་དཔོན་ཏེ། །གནས་བརྟན་རྒན་པོའང་ཁྱོད་ཉིད་ཡིན། །ཁྱོད་ནི་བསིལ་གྱུར་རྙོག་པ་མེད། །དགེ་སློང་དགྲ་བཅོམ་ཟག་པ་ཟད། ། ཟག་པའི་འདོད་ཆགས་རབ་སྤངས་པས། །ཁྱོད་ཀྱིས་ཟུག་རྔུ་མ་ལུས་བཏོན། །གཞན་ལ་ཕན་པའི་གང་ཟག་མཆོག །ཁྱོད་ནི་མངོན་གསུམ་སངས་རྒྱས་སྲས། །ཞེས་པའམ། རྡོ་རྗེ་རབ་གནས་རྡོ་རྗེ་ཉིད། །ཆེ་དང་དྲིལ་བུ་ཆེན་པོ་ཟུང༌། །དེ་རིང་རྡོ་རྗེ་སློབ་དཔོན་གྱུར། ། སློབ་མ་བསྡུ་བ་ཉིད་དུ་གྱིས། །ཞེས་པ་ལ་སོགས་པས་སོ། །འདིར་མཚོན་ཆ་རྣམས་དང་ཀླུའི་དབང་པོ་རྣམས་དང་མགོ་བོའི་དོ་ཤལ་ལ་སོགས་པ་ནི་སྦྱིན་པར་གསུངས་པ་མེད་ཅིང་རིགས་པས་ཐོབ་པ་ཡང་མ་ཡིན་ནོ། །དེས་ན་མན་ངག་བཞིན་དུ། སློབ་དཔོན་གྱི་དབང་གོང་མར་གཏོགས་པའི་བུམ་པ་དང་གསང་བ་དང་ཤེས་རབ་ཡེ་ཤེས་དང་ཤེས་རབ་ཆེན་པོ་བཞི་པའི་དབང་བསྐུར་བས་མངོན་པར་དབང་བསྐུར་བར་བྱ་ཞིང༌། རྡོ་རྗེ་སློབ་དཔོན་དུ་རབ་ཏུ་གནས་པར་བྱའོ། །དེ་བཞིན་དུ། ཚངས་པ་སྐུ་ཡི་རྡོ་རྗེ་འཛིན། །གསུང་གི་རྡོ་རྗེ་དབང་ཕྱུག་ཚེ། །རྒྱལ་པོ་ཐུགས་ཀྱི་རྡོ་རྗེ་འཛིན། །དེ་ཡང་ཁྱབ་འཇུག་རྫུ་འཕྲུལ་ཆེ། །རྡོ་རྗེ་སློབ་དཔོན་ཞེས་གསུངས་པས། །ལུས་ལ་རྡོ་རྗེ་གསུམ་གྱི་ཕྱག་རྒྱ་སྦྱིན་པར་བྱའོ། །དེ་ལ་གསེར་རམ་སྐུད་པའི་མཆོད་ཕྱིར་ཐོགས་སྦྱིན་པ་ནི་ཚངས་པ་སྟེ་སྐུ་རྡོ་རྗེ་བྱེད་པའི་སླད་དུའོ། ། མེ་ཏོག་ལྷུང་བའི་དབང་གིས་ཕྱག་རྒྱ་རྣམ་པར་དག་པ་དབང་བསྐུར་བ་ཉིད་སྦྱིན་པ་ནི་དབང་ཕྱུག་སྟེ་གསུང་རྡོ་རྗེ་བྱེད་པའི་སླད་དུའོ། །དར་དཔྱངས་དང་ཅོད་པན་སྦྱིན་པ་ནི་ཁྱབ་འཇུག་སྟེ་ཐུགས་རྡོ་རྗེ་བྱེད་པའི་སླད་
@
དུའོ། །དེ་བཞིན་དུ། མཚན་ཡང་དག་པར་བརྗོད་པར་ཡང༌། གཙུག་ཕུད་ཕུད་བུ་ལྕང་ལོ་ཅན། །རལ་པ་མུན་ཛ་ཅོད་པན་ཐོགས། །གདོང་ལྔ་ཟུར་ཕུད་ལྔ་དང་ལྡན། །ཟུར་ཕུད་ལྔ་པ་མེ་ཏོག་ཐོད། །ཅེས་པ་སྟེ། རྒྱུད་གཞན་ཐམས་ཅད་དུ་བཅོམ་ལྡན་འདས་ཀྱི་ངེས་པའོ། །འདིར་སྟོན་པ་པོའི་དབང་ལ་མངོན་པར་དབང་བསྐུར་བའི་དགེ་སློང་ངམ་དགེ་སློང་མ་འམ་དགེ་ཚུལ་ལམ་ཁྱིམ་པས་གཡོག་ལ་སོགས་པའི་ཆོས་དང་ཁྱིམ་པའི་ཆོས་མི་བྱའོ། །གལ་ཏེ་རལ་གྲི་དང་སྣག་ཚ་དང་ཚོང་ལ་སོགས་པ་བྱེད་ན་དེའི་བཀའ་བཅག་པར་འགྱུར་ཞིང༌། བཀའ་བཅག་པ་ལས་མནར་མེད་པ་འགྲོ་བར་འགྱུར་ཏེ་སློབ་དཔོན་གྱི་ཆོས་རྣམ་པར་བཤིག་པའི་ཕྱིར་རོ། །འདིར་ཡང་སྡོམ་པ་སྦྱིན་པ་དང་ཡོན་ཕུལ་བ་ལ་དབང་དོན་བཤད་པ་སྔར་བསྟན་པའི་ཚིག་རྣམས་ཀྱིས་སོ། །དེ་ལྟར་བུ་མོ་དང་གཞོན་ནུ་མས་བཀྲུ་བ་དང་གསུང་གི་རྗེས་སུ་གནང་བ་དང་རབ་གནས་དང་བཅས་པའི་དབང་གོང་མ་རྣམས་དང་རྡོ་རྗེ་གསུམ་གྱི་ཕྱག་རྒྱ་དང་དམ་ཚིག་དང་སྡོམ་པ་སྦྱིན་པ་དང་ཡོན་ཕུལ་བ་ལ་དབང་དོན་བཤད་པ་རྣམས་ཀྱིས་རྡོ་རྗེ་སློབ་དཔོན་བདག་པོའི་དབང་གི་ཆོ་གའི་རབ་ཏུ་གནས་པའི་ངེས་པའོ། །ད་ནི་རྡོ་རྗེ་སློབ་དཔོན་བདག་པོ་ཆེན་པོར་དབང་བསྐུར་བ་བརྗོད་པར་བྱའོ། །དེ་ཡང་སྔར་བསྟན་པའི་དབང་བསྐུར་བ་འཇིག་རྟེན་པ་བཅུ་དང་འཇིག་རྟེན་ལས་འདས་པའི་དབང་བཅུ་གཅིག་པས་མངོན་པར་དབང་བསྐུར་བ། རྒྱས་འགྲེལ་དང་བཅས་པའི་རྒྱུད་ཐམས་ཅད་ཐོས་ཤིང་ཤེས་པར་གྱུར་པ་རྣལ་འབྱོར་པའམ་གྲུབ་པར་གྱུར་པ་ན་བདག་པོ་ཆེན་པོ་ཉིད་ཀྱི་སླད་དུ་རང་རིགས་སྐྱེས་སམ་དམངས་རིགས་སྐྱེས་ལ་སོགས་པའི་རིགས་བཅུ་སློབ་མས་བླ་མ་ལ་དབུལ་བར་བྱ་སྟེ། དེ་ཡང་ཁྱིམ་ན་གནས་པ་རྣལ་འབྱོར་པའམ་གྲུབ་པར་གྱུར་པ་རྣམས་ཀྱིས་རང་གི་རིགས་ལས་སྐྱེས་པ་དང༌། རབ་ཏུ་བྱུང་བ་ལས་རྣལ་འབྱོར་པའམ་གྲུབ་པར་གྱུར་པ་རྣམས་ཀྱིས་དམངས་རིགས་མོ་ལ་སོགས་པའོ། །འདིར་རྩ་བའི་རྒྱུད་དུ་བཅོམ་ལྡན་འདས་ཀྱིས་གསུངས་པ། ཚ་མོ་དང་ནི་བུ་མོ་དང༌། །སྲིང་མོ་དེ་བཞིན་སྐྱེད་བྱེད་མ། །དེ་བཞིན་ཆུང་མའི་མ་དང་ནི། །དེ་བཞིན་ཞང་
@
པོའི་བུད་མེད་དང༌། ། ཕ་ཡི་སྤུན་ཟླའི་ཆུང་མ་དང༌། །དེ་བཞིན་ཕ་ཡི་སྲིང་མོ་དང༌། །རང་གི་མ་ཡི་སྤུན་ཟླ་ཉིད། ། རང་གི་ཆུང་མ་མཆོག་གཟུགས་ཅན། །སྒྲོལ་མ་ལ་སོགས་ཆོས་ཁམས་མཐར། །རང་རིགས་ལས་སྐྱེས་རིག་མ་བཅུ། །ཐར་པ་འདོད་པའི་ཁྱིམ་པ་ཡིས། །དབང་གི་དུས་སུ་རབ་སྦྱིན་བྱ། ། རིག་མ་འདི་དག་རིགས་བསྲུང་ཕྱིར། །གལ་ཏེ་བླ་མར་མི་འབུལ་ན། །དེ་ཚེ་ཁྱིམ་ན་གནས་རྣམས་ལ། །གཞན་གྱིས་དབང་བསྐུར་སྦྱིན་མི་བྱ། །དཀྱིལ་འཁོར་དུ་ནི་དབང་བསྐུར་བའི། ། དམངས་རིགས་སྐྱེས་སོགས་གཞན་དག་གིས། །དགེ་སློང་དགེ་ཚུལ་རྣམས་ལ་ནི། །བླ་མས་སྦྱིན་བྱ་མི་ཡི་བདག །རླུང་སོགས་རིམ་པས་དམངས་རིགས་མོ། །རྒྱལ་རིགས་དེ་བཞིན་བྲམ་ཟེ་མོ། །རྗེ་མོ་གདོལ་མོ་ཉ་པ་མོ། །གར་མ་དེ་བཞིན་ཚོས་མཁན་མོ། །ཀོ་ལྤགས་བྱེད་མ་གཏུམ་མོ་དང༌། །ཆོས་ཁམས་མཐར་སྐྱེས་མ་སྟེ་བཅུ། །རིག་མ་ཆེན་མོར་ཡང་དག་བརྗོད། །ལོངས་སྤྱོད་གྲོལ་འབྲས་རབ་ཏུ་སྟེར། །ཞེས་པ་སྟེ་རིམ་པ་ལྟར། ཕ་རོལ་ཏུ་ཕྱིན་པ་བཅུ་དང༌། དབང་བཅུ་དང༌། སྟོབས་བཅུ་དང༌། ཤེས་པ་བཅུ་ལ་སོགས་པ་རྣམ་པར་དག་པར་འགྱུར་བའོ། །དེ་བཞིན་དུ། སངས་རྒྱས་རྣམ་པར་སྣང་མཛད་ཆེ། །ཐུབ་པ་ཆེན་པོ་ཐུབ་ཆེན་ལྡན། །གསང་སྔགས་ཚུལ་ཆེན་ལས་བྱུང་བ། །གསང་སྔགས་ཚུལ་ཆེན་བདག་ཉིད་ཅན། །ཕ་རོལ་ཕྱིན་བཅུ་ཐོབ་པ་སྟེ། །ཕ་རོལ་ཕྱིན་པ་བཅུ་ལ་གནས། །ཕ་རོལ་ཕྱིན་བཅུ་དག་པ་སྟེ། །ཕ་རོལ་ཕྱིན་པ་བཅུ་ཡི་ཚུལ། །མགོན་པོ་ས་བཅུའི་དབང་ཕྱུག་སྟེ། །ས་བཅུ་ལ་ནི་གནས་པ་པོ། །ཤེས་བཅུ་རྣམ་དག་བདག་ཉིད་ཅན། །ཤེས་བཅུ་རྣམ་དག་འཆང་བ་པོ། །རྣམ་པ་བཅུ་པོ་དོན་བཅུའི་དོན། །ཐུབ་དབང་སྟོབས་བཅུ་ཁྱབ་པའི་བདག །ཀུན་གྱི་དོན་ནི་མ་ལུས་བྱེད། །རྣམ་བཅུ་དབང་ལྡན་ཆེ་བ་པོ། །ཞེས་པ་སྟེ། དཀྱིལ་འཁོར་གྱི་བདག་པོ་ཆེན་པོ་ཉིད་བྱེད་པའི་སླད་དུ་རྡོ་རྗེ་སློབ་དཔོན་གྱི་གནས་མངོན་པར་འདོད་པས་ཕྱག་རྒྱ་བཅུ་དབུལ་བར་བྱའོ། །ཞེས་པ་ནི་དེ་བཞིན་གཤེགས་པའི་ངེས་པའོ། །དེ་ལྟར་ཕྱག་རྒྱ་བཅུ་ཕུལ་ནས་བཀའ་སྩལ་དོན་དུ་གཉེར་བར་བྱ་སྟེ། ཀྱེ་བཅོམ་ལྡན་འདས་ཕ་རོལ་ཏུ་ཕྱིན་པ་ཐམས་ཅད་ནི་བདག་གིས་ཇི་ཞིག་བགྱི། དེ་ནས་སློབ་དཔོན་གྱིས་གསུངས་པ། བཅུའི་
@
ནང་ནས་རང་གི་ཆུང་མ་འདི་བཟུང་ནས་དེ་དང་ལྷན་ཅིག་ཏུ་བདག་ལ་གསོལ་བ་གདབ་པར་བྱོས་ཤིག་ཅེས་པའོ། །དགེ་སློང་དང་དགེ་ཚུལ་རྣམས་ལ་ནི་གཏུམ་མོ་མཐར་སྐྱེས་མ་རང་གི་ཆུང་མར་བྱའོ། །དེ་ནས་བླ་མའི་ངེས་པས་རང་གི་ཆུང་མ་མཆོག་གཟུགས་ཅན་ནམ་གཏུམ་མོ་དེ་བཟུང་ནས་ཆུང་མ་ཆོས་ཁམས་རྡོ་རྗེ་མ་དེ་དང་གཉིས་ཀྱིས་གསེར་ལ་སོགས་པའི་མེ་ཏོག་རྣམས་ཀྱིས་མཎྜལ་བྱས་ཏེ། དེ་ནས། ཁྱོད་ཀྱི་སྐུ་ལ་ཤ་ཁྲག་དང༌། ། བཤང་གཅི་ཤུ་ཀྲ་མ་མཆིས་ཤིང༌། །བཅོ་བརྒྱད་ཁམས་ཀྱང་མི་མངའ་བ། །རྡོ་རྗེའི་སྐུ་ལ་ཕྱག་འཚལ་བསྟོད། །ཅེས་པ་དང༌། སྒྲིབ་པ་ཐམས་ཅད་བཅོམ་པ་ཡི། །ཞེས་པ་ལ་སོགས་པ་སྔར་བསྟན་པ་རྣམས་ཀྱིས་གསོལ་བ་གདབ་པར་བྱའོ། །དེ་ལྟར་གསོལ་བ་བཏབ་པར་གྱུར་པའི་སློབ་མ་ཆུང་མ་དང་བཅས་པ་གཟིགས་ནས་སློབ་དཔོན་གྱིས་སྒྲ་རྡོ་རྗེ་མ་རྒྱན་ཐམས་ཅད་བཀྲོལ་ཞིང་གཅེར་བུར་བྱ་སྟེ་སློབ་མ་ལ་འཁྱུད་དུ་གཞུག་པར་བྱའོ། །འདིར་སྒྲ་རྡོ་རྗེ་མ་ནི་གདོལ་པ་མོའམ་ཆུང་མའི་མ་སྟེ་རབ་ཏུ་བྱུང་བ་དང་ཁྱིམ་པ་ལ་རིམ་པ་བཞིན་དུའོ། །དེ་བཞིན་དུ། ཤར་ལ་སོགས་པ་ཕྱོགས་རྣམས་སུ་སྒྲོལ་མ་དང་གོས་དཀར་མོ་དང་མཱ་མ་ཀཱི་དང་སྤྱན་མ་དང་མེ་ལ་སོགས་པ་ཕྱོགས་བྲལ་རྣམས་སུ་རེག་བྱ་རྡོ་རྗེ་མ་དང་གཟུགས་རྡོ་རྗེ་མ་དང་དྲི་རྡོ་རྗེ་མ་སྟེ་རིམ་པ་ལྟར་རབ་ཏུ་བྱུང་བའི་ཕྱོགས་ལ་དམངས་རིགས་མོ་དང༌། རྒྱལ་རིགས་མོ་དང༌། བྲམ་ཟེ་མོ་དང༌། རྗེ་རིགས་མོ་དང༌། ཉ་བ་མོ་དང༌། གར་མཁན་མོ་དང༌། ཚོང་མཁན་མོ་དང༌། ཀོ་ལྤགས་མཁན་མོ་རྣམས་དང་ཁྱིམ་པའི་ཕྱོགས་ལ་ཚ་མོ་དང༌། བུ་མོ་དང༌། སྲིང་མོ་དང༌། སྐྱེད་བྱེད་མ་དང༌། ཞང་པོའི་བུད་མེད་དང༌། ཕའི་སྤུན་ཟླའི་ཆུང་མ་དང༌། ཕའི་སྲིང་མོ་དང༌། མའི་སྤུན་ཟླ་རྣམས་རིམ་པ་བཞིན་དུ་སྟེ། དེ་རྣམས་རྣལ་འབྱོར་མའི་འཁོར་ལོ་གཅེར་མོ་སྐྲ་གྲོལ་མ་ཕྱག་ན་གྲི་གུག་དང་ཐོད་པ་ཅན་སྔར་བཀོད་པའི་རིག་མ་དགུ་པོ་རྣམས་ཀྱིས་རིམ་པ་བཞིན་དུ་འཁྱུད་དུ་གཞུག་པར་བྱའོ། །དེ་བཞིན་དུ། བདག་པོ་ཆེན་པོ་རྣམ་པ་གསུམ་སྔར་བསྟན་པའི་གདན་ལ་བཀོད་ནས་ཁྲུས་བྱ་བ་ནི་བུམ་པ་བཅུ་དང་དམངས་རིགས་མོ་ལ་སོགས་པ་སྔར་བསྟན་པའི་རིག་མ་བཅུས་དགེ་སློང་ལའོ། ། དེ་རྣམས་ཀྱི་
@
ནང་ནས་ཕྱག་རྒྱ་མོ་དྲུག་གིས་བུམ་པ་བཞི་དང༌། རྒྱལ་བ་དང་རྣམ་པར་རྒྱལ་བའི་བུམ་པ་དག་གིས་དགེ་ཚུལ་ལའོ། །ཁྱིམ་པ་ལ་ནི་རང་གི་ཆུང་མ་དང་ཚ་མོ་ལ་སོགས་པ་ལྷག་མ་དགུའི་ནང་ནས་གཅིག་སྟེ། རིག་མ་གཉིས་ཀྱིས་བུམ་པ་གཅིག་དང་རྣམ་པར་རྒྱལ་བའི་བུམ་པས་བཀྲུ་བར་བྱ་ཞིང་གསུང་ངམ་རྗེས་སུ་གནང་བ་སྦྱིན་པར་བྱ་སྟེ་སྔར་བསྟན་པའི་ཆོ་གས་སོ། །དེ་ནས་གོང་མ་ལས་ཀྱང་གོང་མའི་དབང་བསྐུར་བ་སྦྱིན་པའི་དོན་དུ། ཨོཾ་ཨོཾ་པྲཛྙཱ་ཨུ་པཱ་ཡཽ་ཞེས་པ་ལ་སོགས་པས་གསོལ་བ་གདབ་པར་བྱའོ། །འདིར་རིག་མ་ནི་ཞུན་མའི་གསེར་དང་མཚུངས་ཤིང་རྒྱན་ཐམས་ཅད་དང་ལྡན་པའི་བུ་མོ་མཛེས་མ་ལོ་བཅུ་གཉིས་ནས་ཉི་ཤུའི་མཐར་ཐུག་པ་རྡུལ་དང་ལྡན་པ་སློབ་དཔོན་གྱིས་འཁྱུད་པར་བྱ་བ་སྟེ། འདིར་བུམ་པའི་དབང་སྦྱིན་པའི་དོན་དུ་རིག་མ་དེའི་ནུ་མ་ལ་སློབ་མའི་ཡན་ལག་རེག་ཏུ་གཞུག་པར་བྱ་ཞིང་བླ་མས་ཀྱང་སློབ་མའི་ཆུང་མའི་ནུ་མ་ལ་རེག་པར་བྱའོ། །གསང་བའི་དབང་ལ་སློབ་དཔོན་གྱིས་མན་ངག་བཞིན་དུ་རིག་མ་དེ་ལ་སྙོམས་པར་ཞུགས་ནས་ས་བོན་དང་བཅས་པའི་རྡོ་རྗེ་ཉིད་དག་པའི་སློབ་མ་ཆུང་མ་དང་བཅས་པ་གཉི་གའི་ཁར་གཞུག་པར་བྱ་ཞིང་སློབ་མའི་མིག་བཅིངས་ཏེ་བླ་མས་ཤེས་རབ་ཀྱི་ན་ར་ནཱ་སི་ཀ་གཞིབ་པར་བྱའོ། །དེ་ནས་ཤེས་རབ་ཡེ་ཤེས་ཀྱི་དབང་ལ་སློབ་དཔོན་གྱིས་གང་ལ་འཁྱུད་པ་སྔར་བསྟན་པའི་རིག་མ་དེའམ། ཡང་ན་སློབ་བུའི་ཆུང་མ་ལ་སློབ་དཔོན་རང་གིས་དང་པོར་བགྲོད་དེ། དེ་ནས་དབང་གི་དུས་ལ་བབ་པ་ན་སློབ་མ་ལ་རང་གི་ཆུང་མ་གཏད་པར་བྱའོ། །གལ་ཏེ་ཕྱག་རྒྱ་བཅུ་ཡོད་ན་དེའི་ཚེ་གང་དང་གང་ལ་འདོད་པ་སྤྱོད་པར་ནུས་པའི་སློབ་མ་ལ་ཕྱག་རྒྱ་དེ་དང་དེ་དག་གཏད་པར་བྱ་སྟེ། ཇི་སྲིད་མཚན་མོ་ཕྱེད་ནས་ཆུ་ཚོད་གཉིས་ཀྱི་རྗེས་ལ་ཉི་མ་འཆར་བ་དེ་སྲིད་དུའོ། །དེ་ལྟར་དབང་གསུམ་ནི་འདིར་བུད་མེད་ལ་སྦྱར་ཡང་འཛག་པ་མེད་པའི་དགའ་བ་གསུམ་མོ། །དེ་བཞིན་དུ། སླར་ཡང་ཕྱག་རྒྱ་ཆེན་པོ་ལྷན་ཅིག་སྐྱེས་པའི་དགའ་བ་དུ་བའི་ལམ་ལ་སོགས་པ་ལྡན་པ་ཡང་བརྗོད་པར་བྱ་སྟེ་འདིར་ནི་དབང་བཞི་ཀ་འཛག་པ་མེད་པའི་དགའ་བ་བཞིའོ། །དེ་
@
ནས་ཚོགས་ཀྱི་འཁོར་ལོ་གཤེགས་སུ་གསོལ་ནས་སློབ་མ་ལ་སྡོམ་པ་སྦྱིན་པ་དང་ཡོན་དབུལ་བ་དང་དབང་གི་དོན་བཤད་པར་བྱ་སྟེ་སྔར་བསྟན་པ་རྣམས་ཀྱིས་སོ། །དེ་ལྟར་རིག་མ་བཅུ་ཕུལ་ནས་གསོལ་བ་གདབ་པ་དང༌། ཚོགས་ཀྱི་འཁོར་ལོར་རྡོ་རྗེ་མཆོད་པ་དང༌། རིག་མ་རྣམས་ཀྱིས་ཁྲུས་བྱ་ཞིང་གསུང་གི་རྗེས་སུ་གནང་བ་དང༌། གོང་མ་ལས་ཀྱང་གོང་མའི་དབང་བསྐུར་བ་དང༌། དམ་ཚིག་དང་སྡོམ་པ་སྦྱིན་པ་དང༌། ཡོན་ཕུལ་བ་ལ་དབང་དོན་བཤད་པ་རྣམས་ཀྱིས་རྡོ་རྗེ་སློབ་དཔོན་བདག་པོ་ཆེན་པོའི་དབང་གི་ཆོ་གའི་ངེས་པའོ། །དེ་ལྟར་ན་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་མཐར་ཕྱིན་པ་ལས་ས་བཅུ་གཉིས་ཀྱི་དབང་ཕྱུག་མཁས་པ་སྒྱུ་འཕྲུལ་ཆེན་པོ་འཆང་བ་སྐྱེ་དགུའི་བདག་པོ་སེམས་ཅན་ཐམས་ཅད་ཀྱི་སྟོན་པར་འགྱུར་བ་ཉིད་དེ། འཇིག་རྟེན་གསུམ་ན་གཞོན་ལུས་གཅིག ། གནས་བརྟན་རྒན་པོ་སྐྱེ་དགུའི་བདག །གསུམ་ཅུ་རྩ་གཉིས་མཚན་འཆང་བ། །སྡུག་གུ་འཇིག་རྟེན་གསུམ་ན་མཛེས། །ཞེས་པ་དང༌། ཕྱིར་མི་ལྡོག་པ་ཕྱིར་མི་འོང༌། །འདྲེན་པ་རང་རྒྱལ་བསེ་རུའི་ཚུལ། །ངེས་འབྱུང་སྣ་ཚོགས་ལས་བྱུང་བ། །འབྱུང་བ་ཆེན་པོ་རྒྱུ་གཅིག་པོ། ། དགེ་སློང་དགྲ་བཅོམ་ཟག་པ་ཟད། །འདོད་ཆགས་བྲལ་བས་དབང་པོ་ཐུལ། །བདེ་བ་རྙེད་པས་འཇིགས་མེད་ཐོབ། །བསིལ་བར་གྱུར་པ་རྙོག་པ་མེད། །ཅེས་པ་དང༌། མགོ་ཟླུམ་བརྟུལ་ཞུགས་ཆེན་པོ་འཆང༌། །ཚངས་པར་སྤྱོད་པ་བརྟུལ་ཞུགས་མཆོག །དཀའ་ཐུབ་མཐར་ཕྱིན་དཀའ་ཐུབ་ཆེ། །གཙང་གནས་དམ་པ་གཽ་ཏ་མ། །བྲམ་ཟེ་ཚངས་པ་ཚངས་པ་ཤེས། །མྱ་ངན་འདས་པ་ཚངས་པ་ཐོབ། །གྲོལ་བ་ཐར་པ་རྣམ་གྲོལ་ལུས། །རྣམ་གྲོལ་ཞི་བ་ཞི་བ་ཉིད། །ཅེས་པ་དང༌། རྡོ་རྗེ་སློབ་དཔོན་གྱི་དབང་གི་ངེས་པའོ། །དེ་ལྟར་སློབ་དཔོན་གྱི་དབང་ལ་གཉིས་སུ་འབྱེད་པའི་མན་ངག་ཐུན་མོང་མ་ཡིན་པ་འདི་དང་བྲལ་ན། རྒྱུད་འགྲེལ་གྱི་དགོངས་པ་དང་འགལ་བར་འགྱུར་ཏེ། དེའི་རྒྱུ་མཚན་ནི་བླ་མའི་མན་ངག་དང་རྒྱུད་འགྲེལ་ཆེན་པོ་མཚུངས་ལྡན་དུ་སྦྱར་བ་ལས་རྟོགས་པར་
@
བྱའོ། ། དེ་བཞིན་དུ། རྡོ་རྗེ་སློབ་མའི་དབང་བཞི་དང༌། རྡོ་རྗེ་སློབ་དཔོན་བདག་པོའི་དབང་བཞི་དང༌། བདག་པོ་ཆེན་པོའི་དབང་བཞི་རྣམས་ལ་མཚུངས་པ་དང་མི་མཚུངས་པའི་ཁྱད་པར་ཇི་སྙེད་གསུངས་པ་རྣམས་ཀྱང་ངོ༌། །དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ནི་རྣལ་འབྱོར་མ་དང༌། རྣལ་འབྱོར་གྱི་རྒྱུད་ཐམས་ཅད་ལ་དབང་བསྐུར་བར་འགྱུར་ཞིང༌། རྒྱུད་ཐམས་ཅད་ཀྱི་སྟོན་པ་པོ་དང༌། སྔགས་ཐམས་ཅད་ཀྱི་རྗེས་སུ་གནང་བ་སྦྱིན་པ་པོ་དང༌། དངོས་གྲུབ་ཐམས་ཅད་ཀྱི་སྒྲུབ་པ་པོ་སྟེ། དུས་ཀྱི་འཁོར་ལོའི་རྒྱུད་སྟོན་པ་པོ་རྡོ་རྗེ་སློབ་དཔོན་ནི། བཅོམ་ལྡན་འདས་འཇམ་དཔལ་ཇི་ལྟ་བ་དང༌། དུས་ཀྱི་འཁོར་ལོ་དང་པོའི་སངས་རྒྱས་ཇི་ལྟ་བ་དེ་བཞིན་དུ་ཐར་པ་དོན་དུ་གཉེར་བའི་སློབ་མ་རྣམས་ཀྱིས་བལྟ་བར་བྱའོ། །ཞེས་གསུངས་སོ། །གང་ཡང་འདུས་པ་ལ་སོགས་པ་དང་དགྱེས་པའི་རྡོ་རྗེ་ལ་སོགས་པ་བསྡུས་པའི་རྒྱུད་འགའ་ཞིག་ཏུ་བུམ་པའི་དབང་ལ་སློབ་དཔོན་གྱི་དབང་དུ་གསུངས་པ་ནི་དྲང་བའི་དོན་ཏེ། དཔལ་འཁོར་ལོ་སྡོམ་པའི་བསྡུས་པའི་རྒྱུད་ཀྱི་འགྲེལ་པ་ལས། འདིར་གལ་ཏེ་དང་པོ་བུམ་པའི་དབང་བསྐུར་བས་སློབ་དཔོན་དུ་འགྱུར་ན། དེའི་ཚེ་གསང་བ་དང་ཤེས་རབ་ཡེ་ཤེས་དང་བཞི་པས་ཇི་ཞིག་བྱ། རྡོ་རྗེ་སློབ་དཔོན་ནི་རྡོ་རྗེ་འཆང་གི་མིང་སྟེ། དེ་ཇི་ལྟར་དང་པོ་བུམ་པའི་དབང་གིས་དབང་བསྐུར་བས་ཐོབ་པར་གྱུར། དེ་བས་ན་འདི་ནི་བྱིས་པའི་སྐྱེ་བོ་རྣམས་ཀྱི་འཁྲུལ་བ་སྟེ། རིགས་པས་འཐད་པ་ནི་མ་ཡིན་ནོ། ། ཞེས་འཕགས་པ་ཕྱག་ན་རྡོ་རྗེས་གསུངས་པ། དཔལ་དགྱེས་པ་རྡོ་རྗེ་བསྡུས་པའི་རྒྱུད་ཀྱི་འགྲེལ་པར་ཡང༌། སློབ་དཔོན་གྱི་དབང་ནི་དྲང་བའི་དོན་དུ་བུམ་པ་ཡིན་ལ། ངེས་པའི་དོན་དུ་ནི་བཞི་པ་ལ་སོགས་པ་ཡོངས་སུ་རྫོགས་པ་ཁོ་ན་སློབ་དཔོན་ཞེས་བརྗོད་ཀྱི་བུམ་པ་ཙམ་ནི་མ་ཡིན་ནོ། །ཅིའི་ཕྱིར་ཞེ་ན། སློབ་དཔོན་གྱི་ངེས་ཚིག་དང་མི་ལྡན་པའི་ཕྱིར་རོ། ། དེ་བས་ན། གཉིས་དང་གཉིས་སུ་ཕྱེ་བ་ཡིས། །བུམ་སོགས་དང་པོ་བཞི་མཐའ་ཅན། ། འཇིག་རྟེན་འཇིག་རྟེན་འདས་དབྱེ་བས། །དབང་བསྐུར་རྫོགས་པར་ཤེས་པར་བྱ། །ཞེས་པའི་ཐ་ཚིག་སྟེ། རྩ་བའི་རྒྱུད་འབུམ་ཕྲག་ལྔ་པ་དང༌། རྒྱུད་འབུམ་པའི་མངོན་པར་བརྗོད་པ་ཞེས་བྱ་
@
བ་དང༌། དང་པོའི་སངས་རྒྱས་ཞེས་པ་རྩ་བའི་རྒྱུད་ཆེན་པོ་རྣམས་ལས་རྒྱས་པར་ཁོང་དུ་ཆུད་པར་བྱའི། འདིར་ནི་མདོར་བསྡུས་ཏེ་བསྟན་པ་ཙམ་མོ། །ཞེས་པ་དང༌། གསུམ་པ་ལས་གཞན་བཞི་པ་སྟེ། །བཞི་པ་སླར་ཡང་དེ་བཞིན་ཞེས། །གསུངས་པའི་ཕྱིར་ན་བཞི་པ་ནི། །གསུམ་པ་མ་ཡིན་གཞན་དུ་དཔྱད། །ཅེས་པ་ནི། ངེས་པའི་དོན་དུ་རྡོ་རྗེ་སློབ་དཔོན་གྱི་དབང་དུ་བཤད་དོ། །དེ་ལྟར་ན་དབང་རྣམ་པ་བཞི་པོ་དྲང་བ་དང་ངེས་པའི་དོན་གྱི་འཇིག་རྟེན་དང་འཇིག་རྟེན་ལས་འདས་པ་ཞེས་བྱ་བར་བཞག་གོ །ཞེས་འཕགས་པ་རྡོ་རྗེ་སྙིང་པོས་གསུངས་ཤིང༌། འཕགས་པ་སྤྱན་རས་གཟིགས་ཀྱིས་ཀྱང༌། འདུས་པ་ལ་སོགས་པ་ལས་བུམ་པ་ལ་སོགས་པའི་དབང་དེ་ནི་ཀུན་རྫོབ་ཏུ་སློབ་དཔོན་བྱེད་པའི་ཆེད་དུ་བརྡ་ཙམ་སྟེ་དེ་ཁོ་ན་ཉིད་ནི་མ་ཡིན་ནོ། །ཞེས་པ་དང༌། བུམ་པ་ལ་སོགས་པའི་དབང་བསྐུར་བ་རྣམས་ཀྱིས་མངོན་པར་དབང་བསྐུར་ཏེ། དེ་ནས་རྒྱུད་ཐམས་ཅད་ཤེས་ཤིང་དམ་བཅའ་བ་ལ་གནས་པའི་སློབ་མ་ནི་རྡོ་རྗེ་སློབ་དཔོན་བདག་པོའི་སླད་དུ་དབང་བསྐུར་བར་བྱའོ། ། ཞེས་པ་དང༌། དེ་ནས་འགྲེལ་བཤད་དང་བཅས་པའི་རྒྱུད་ཐམས་ཅད་ཐོས་ཤིང་ཤེས་པར་གྱུར་པ་ན་བདག་པོ་ཆེན་པོ་ཉིད་ཀྱི་སླད་དུ་ཞེས་པ་ལ་སོགས་པ་རྒྱ་ཆེར་གསུངས་པའི་ཕྱིར་རོ། །དེ་བཞིན་དུ། བསྡུས་པའི་རྒྱུད་གཞན་དང་གཞན་ལས་ཆུ་ལ་སོགས་པའི་དབང་ལ་ཡང་རྣམ་པར་ངེས་པ་མེད་དེ། དཔལ་ལྡན་དྲི་མ་མེད་པའི་འོད་ལས། འདིར་རྒྱུད་གཞན་དང་གཞན་ལས་བྱིས་པའི་སྐྱེ་བོ་གཞུག་པའི་སླད་དུ་དེ་བཞིན་གཤེགས་པ་ལྔ་དག་པས་དབང་ལྔ་སྟེ། རྣམ་པར་སྣང་མཛད་ཀྱིས་ཆུའི་དབང་དང་རིན་ཆེན་འབྱུང་ལྡན་གྱིས་ཅོད་པན་ནོ། །ཞེས་གང་གསུངས་པ་དེ་ལ་སྔ་མ་དང་ཕྱི་མ་འགལ་ཏེ། རྒྱུད་ཐམས་ཅད་ལས་དཀྱིལ་འཁོར་དུ་མེ་ཏོག་དོར་བས་སློབ་མའི་རིགས་ཀྱི་ལྷ་གང་ཡིན་པ་དེས་ཅོད་པན་དང་རིགས་ཀྱི་ཕྱག་རྒྱ་དེའི་དངོས་གྲུབ་བོ་ཞེས་པ་ནི་བཅོམ་ལྡན་འདས་ཀྱིས་ངེས་པའོ། །དེས་ན་མཚན་ཡང་དག་པར་བརྗོད་པ་ལས། སངས་རྒྱས་ལྔ་བདག་ཅོད་པན་ཅན། །ཞེས་གསུངས་པའི་ཕྱིར་གང་དུ་མེ་ཏོག་ལྷུང་བའི་དེ་བཞིན་གཤེགས་པ་དེ་ཅོད་པན་དུ་འགྱུར་གྱི་ཐམས་ཅད་དུ་རིན་ཆེན་འབྱུང་ལྡན་ནི་
@
མ་ཡིན་ནོ། །དེ་བཞིན་དུ། བསྡུས་པའི་རྒྱུད་ལས། ཆུ་ལ་སོགས་པའི་དག་པ་མེད་དེ་ཆོ་ག་གཞན་སྟོབས་དང་ལྡན་པའི་ཕྱིར་རོ། །ཞེས་པ་ལ་སོགས་པ་གསུངས་སོ། །དེ་ལྟ་བས་ན་བསྡུས་པའི་རྒྱུད་ཙམ་ལ་བརྟེན་ནས་པཎྜི་ཏའི་གཞུང་རྣམས་དང༌། དེ་དག་གི་རྗེས་སུ་འབྲང་བ་རྣམས་ཀྱིས་ནི་རྒྱུད་སྡེའི་དགོངས་པ་མི་རྟོག་སྟེ། དེ་དག་ལ་སྦས་པ་ཉིད་ཀྱི་ཕྱིར་རོ། །དེ་བཞིན་དུ། བུམ་པའི་དབང་ཡང་དཀར་འཛིན་ལ་རེག་པས་ཡིན་གྱི་བུམ་ཆུས་ནི་མ་ཡིན་ཏེ། འཁོར་ལོ་སྡོམ་པ་བསྡུས་པའི་རྒྱུད་ཀྱི་འགྲེལ་པར། འདིར་རྒྱུད་གཞན་དང་དགོངས་པའི་སྐད་གཞན་དང་ངེས་པའི་དོན་གྱིས་སླར་ཡང་བུམ་པའི་སྒྲས་ནུ་མ་བརྗོད་དེ། དེ་ལ་རེག་པ་ལས་འགྱུར་བའི་བདེ་བ་གང་ཡིན་པ་ནི་བུམ་པའི་དབང་བསྐུར་བའོ། །ཞེས་གསུངས་ལ། མཆོག་གི་དང་པོའི་སངས་རྒྱས་ལས་ཀྱང༌། ཤེས་རབ་ནུ་མར་ཡན་ལག་ནི། །རེག་པས་བྱང་ཆུབ་སེམས་འཕོའི་བདེ། །འོ་མ་འཛིན་པས་དབང་བསྐུར་བ། །གང་ལས་བདེ་ཐོབ་དེ་བྱིས་པའོ། །ཞེས་པ་ལ་སོགས་པ་གསུངས་ཤིང༌། བསྡུས་པའི་རྒྱུད་ཀྱི་རྒྱལ་པོར་ཡང༌། དཔལ་ལྡན་ཤེས་རབ་ནུ་མ་ལ་ཡང་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། །ཞེས་འཕགས་པ་འཇམ་དཔལ་གྱིས་བསྡུས་ཤིང༌། དཔལ་དགྱེས་པའི་རྡོ་རྗེ་བསྡུས་པའི་རྒྱུད་དུ་ཡང༌། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། །ཞེས་འཕགས་པ་རྡོ་རྗེ་སྙིང་པོས་བསྡུས་སོ། །དཔལ་ཕྱག་ན་རྡོ་རྗེས་ཀྱང༌། དགའ་བ་ནི་བུམ་པའི་དབང་དུ་འགྱུར་རོ། །མཆོག་ཏུ་དགའ་བ་ནི་གསང་བའི་དབང་དུ་འགྱུར་རོ། །དགའ་བྲལ་གྱི་དགའ་བ་ནི་ཤེས་རབ་ཡེ་ཤེས་ཀྱི་དབང་དུ་འགྱུར་རོ། །ལྷན་ཅིག་སྐྱེས་པའི་དགའ་བ་ནི་བཞི་པ་དེ་ཡང་དེ་བཞིན་ཉིད་ཀྱི་དབང་དུ་འགྱུར་རོ། །ཞེས་པ་དང༌། དང་པོ་དགའ་བ་རབ་ཏུ་བརྗོད། །མཆོག་ཏུ་དགའ་བ་གཉིས་པ་སྟེ། །དགའ་བྲལ་དགའ་བ་གསུམ་པའོ། །ལྷན་ཅིག་སྐྱེས་པ་བཞི་པ་ཉིད། །ཅེས་པ་དེ་ལྟ་བུ་ལ་སོགས་པ་ནི་དབང་གི་དོན་ནོ། །ཞེས་པ་ལ་སོགས་པ་གསུངས་པའི་ཕྱིར། བུམ་ཆུ་གཏོར་བ་ལས་དགའ་བའི་དགའ་བ་ཇི་ལྟར་མཚོན་པར་ནུས་ཏེ་མི་ནུས་ན་ཡང་བུམ་པའི་དབང་དུ་ཇི་ལྟར་འགྱུར། དེས་ན་འདི་ནི་དགོངས་པའི་སྐད་མ་ཤེས་པ་རྣམས་ཀྱི་
@
འཁྲུལ་བ་སྟེ་སྒྲ་ཇི་བཞིན་པར་བཟུང་བས་སོ། །དེའི་ཕྱིར་རྩ་བའི་རྒྱུད་རྣམས་ལས་དགའ་བ་བཞི་ལ་དབང་བཞི་གསུངས་ཤིང༌། ས་བཅུ་པ་རྣམས་ཀྱིས་ཀྱང་མཐུན་པར་བཀྲལ་ལོ། །དེ་ལ་དང་པོ་གསུམ་ནི་འགྱུར་བའི་ཆོས་ཅན་ཉིད་ཀྱི་ཕྱིར་འཇིག་རྟེན་ཀུན་རྫོབ་ཀྱི་དབང་ཡིན་ལ། བཞི་པ་ནི་འགྱུར་བ་མེད་ཅིང་སྤྲོས་པ་མེད་པ་ཉིད་ཀྱི་ཕྱིར་འཇིག་རྟེན་ལས་འདས་པ་དོན་དམ་པའི་དབང་སྟེ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་རྣམ་པར་སྤངས་པའོ། །དེའི་ཕྱིར་གང་དག་དབང་བཞི་པ་ཡང་ལས་ཀྱི་ཕྱག་རྒྱའམ་ཡེ་ཤེས་ཀྱི་ཕྱག་རྒྱ་ལ་བརྟེན་པར་སྨྲ་བ་དེ་དག་གིས་ནི་དབང་གསུམ་པ་དང་བཞི་པ་ཁྱད་པར་མེད་པར་ཁས་བླངས་པར་འགྱུར་རོ། །དེ་ལྟ་ན་ནི་རྩ་བའི་རྒྱུད་རྣམས་དང༌། དཔལ་ལྡན་ས་བཅུ་པ་རྣམས་ཀྱི་གསུང་དང་འགལ་བར་འགྱུར་ཏེ། རེ་ཤིག་དཔལ་འཁོར་ལོ་སྡོམ་པ་བསྡུས་པའི་རྒྱུད་ཀྱི་འགྲེལ་པར། བཅོམ་ལྡན་འདས་ཀྱིས་འཇིག་རྟེན་པའི་བདེན་པས་ལས་ཀྱི་ཕྱག་རྒྱའི་རྗེས་སུ་ཆགས་པ་ལས་བྱུང་བ་དབང་པོ་གཉིས་ལས་སྐྱེས་པ་འགྱུར་བའི་བདེ་བ་ཤེས་རབ་ཡེ་ཤེས་སོ། །ཞེས་གསུངས་པ་དེ་ནི་དོན་དམ་པའི་བདེན་པ་མ་ཡིན་ནོ། །གང་གི་ཕྱིར་ཞེ་ན། བཞི་པ་སླར་ཡང་དེ་བཞིན་ནོ་ཞེས་པའི་བཅོམ་ལྡན་འདས་ཀྱི་གསུངས་པ་ལས་སོ། །འདིར་བྱིས་པའི་སྐྱེ་བོ་རྣམས་གསུམ་པ་ཤེས་རབ་ཡེ་ཤེས་དེ་ཉིད་དབང་བསྐུར་བ་བཞི་པའོ་ཞེས་སྨྲ་བར་འགྱུར་ཏེ། དེས་ན་བརྗོད་པར་བྱའོ། །འདིར་གསུམ་པ་ཤེས་རབ་ཡེ་ཤེས་དེ་ཉིད་སླར་ཡང་དེ་བཞིན་གྱི་སྒྲས་བཞི་པར་མི་འགྱུར་རོ། །གལ་ཏེ་གསུམ་པ་དེ་ཉིད་དེའི་ཚེ་བསྐྱར་ནས་བརྗོད་ན་ཚིག་ཟློས་པའི་སྐྱོན་དུ་ཐལ་བར་འགྱུར་རོ། །ཅི་སྟེ་གསུམ་པ་ནི་རྒྱུ་ཡིན་ཞིང་བཞི་པ་ནི་འབྲས་བུའོ། །རྒྱུ་དང་འབྲས་བུ་དག་ལ་དབྱེ་བ་མེད་པའི་ཕྱིར། བཞི་པ་ཡང་གསུམ་པར་གྲུབ་བོ་ཞེས་བྱིས་པ་རྣམས་ཀྱི་ཚིག་འབྱུང་བར་འགྱུར་ཏེ། དེས་ན་བརྗོད་པར་བྱའོ། ། འདི་ཉིད་བཅོམ་ལྡན་འདས་ཀྱི་གསུང་མ་ཡིན་ཏེ། སྔར་བརྗོད་པའི་དོན་དམ་པའི་བདེན་པ་ལས་སོ། །གང་གི་ཕྱིར་བཅོམ་ལྡན་འདས་ཀྱིས་འབྲས་བུ་གསུམ་བསྒྲུབ་པའི་ཕྱིར་ཕྱག་རྒྱ་གསུམ་གསུངས་པའི་ཕྱིར་རོ། །འདིར་སྔགས་ཀྱི་ཚུལ་ལ་འབྲས་བུ་རྣམ་པ་གསུམ་སྟེ། འདོད་པ་དང་གཟུགས་
@
དང་ཐམས་ཅད་མཁྱེན་པའི་དངོས་གྲུབ་ཀྱི་དབྱེ་བས་སོ། །དེ་ལ་ལས་ཀྱི་ཕྱག་རྒྱའི་དངོས་གྲུབ་ནི་འདོད་པ་ན་སྤྱོད་པའི་འབྲས་བུའོ། །ཡེ་ཤེས་ཀྱི་ཕྱག་རྒྱས་དངོས་གྲུབ་ནི་གཟུགས་ན་སྤྱོད་པའི་འབྲས་བུའོ། །ཕྱག་རྒྱ་ཆེན་པོའི་དངོས་གྲུབ་ནི་ཐམས་ཅད་མཁྱེན་པའི་འབྲས་བུའོ། །འདོད་ཆགས་དང་བྲལ་བ་རྣམས་ཀྱི་གཟུགས་མད་པའི་ཁམས་ཀྱི་འབྲས་བུ་སྟེ་ཕྱག་རྒྱ་གསུམ་སྤངས་པའོ། །དེའི་ཕྱིར་ཕྱག་རྒྱ་ཆེན་པོའི་བསྒྲུབ་པ་ལ་ལ་ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་ནི་རྒྱུར་མི་འགྱུར་ཏེ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་བསྒོམ་པ་ཡོངས་སུ་སྤངས་པའི་ཕྱིར་དང༌། ཕྱག་རྒྱ་ཆེན་པོ་བསྒོམ་པ་ངེས་པའི་ཕྱིར་རོ། །འདིར་དབང་པོ་གཉིས་ལས་སྐྱེས་པ་འཛག་པ་ནི་འདོད་པ་ན་སྤྱོད་པའི་བདེ་བའོ། །གཡོ་བའི་མཚན་ཉིད་ནི་གཟུགས་ན་སྤྱོད་པའི་བདེ་བ་སྟེ་བདེ་བ་ཆེན་པོར་མི་འགྱུར་རོ། །གསུམ་པའི་རྒྱུ་ལས་སྐྱེས་པ་དང་འཛག་པ་དང་གཡོ་བ་ནི་གསུམ་པའི་འབྲས་བུའོ། །དེ་ནི་སངས་རྒྱས་རྣམས་ཀྱིས་བཞི་པར་མ་གསུངས་ཏེ། རྒྱུ་མཐུན་པའི་འབྲས་བུ་ཉིད་ལས་སོ། །འདིར་བཞི་པ་ནི་གསུམ་པའོ་ཞེས་སངས་རྒྱས་པ་རྣམས་སྨྲ་བར་འགྱུར་ཏེ། དེ་བས་ན་བཅོམ་ལྡན་འདས་ཀྱིས་མཆོག་གི་དང་པོའི་སངས་རྒྱས་སུ་གསུངས་པ། འདོད་པ་ན་སྤྱོད་དངོས་གྲུབ་ནི། །ལས་ཀྱི་ཕྱག་རྒྱས་བསྒྲུབ་པར་བྱ། །ཡེ་ཤེས་ཕྱག་རྒྱས་གཟུགས་ཁམས་ཀྱི། །འོག་མིན་གནས་ཀྱི་མཐར་ཐུག་པ། །ཡན་ལག་ཕྱག་རྒྱ་ཆེ་བསྒོམས་པས། ། རྣལ་འབྱོར་ཆེན་པོས་ཀུན་མཁྱེན་ཉིད། །འགྱུར་མེད་བདེ་བའི་རང་བཞིན་བསྒྲུབ། །སྐྱེ་བ་འདིར་ནི་སངས་རྒྱས་ཉིད། །ཅེས་པའོ། །དེའི་ཕྱིར་མཁས་པ་རྣམས་ཀྱིས་འདི་ཐམས་ཅད་རྒྱུད་གཞན་གྱིས་རྟོགས་པར་བྱའོ། །ཞེས་དཔལ་ཕྱག་ན་རྡོ་རྗེས་གསུངས་ལ། འཕགས་པ་འཇིག་རྟེན་དབང་ཕྱུག་གི་ཞལ་སྔ་ནས་ཀྱང༌། འདིར་གལ་ཏེ་གསུམ་པ་འགྱུར་བའི་བདེ་བ་ཤེས་རབ་ཡེ་ཤེས་ཀུན་ཏུ་བཟང་པོ་བདེ་བ་ཆེན་པོ་བཞི་པ་ཡིན་ན་དེའི་ཚེ་མངོན་པར་བརྗོད་ཟིན་པ་མངོན་པར་བརྗོད་པར་འགྱུར་རོ། །དེ་ལྟར་ཡང་རིགས་པ་མ་ཡིན་ཏེ། གང་གི་ཕྱིར་ཟློག་པའི་སྐྱོན་དུ་ཐལ་བར་འགྱུར་བའི་ཕྱིར་རོ། །ཇི་ལྟར་ལག་པ་ཞེས་བརྗོད་པའི་རྗེས་ལ་སླར་ཡང་ལག་པ་དང༌། དེ་བཞིན་དུ། སླར་
@
ཡང་ཞོ་བཞིན་ནོ། །འདི་ནི་བྱིས་པ་དང་སྨྱོན་པའི་ཚིག་སྟེ་མཁས་པ་རྣམས་ཀྱིས་ནི་མ་ཡིན་ནོ། །དེའི་ཕྱིར་བཞི་པ་ཞེས་གསུངས་པའི་ཕྱིར་གསུམ་པར་མི་འགྱུར་རོ། །དེ་ཡང་དེ་བཞིན་ནོ། །ཞེས་གསུངས་པའི་ཕྱིར་ཤེས་རབ་ཡེ་ཤེས་དེ་ཉིད་དོ། །བཅོམ་ལྡན་འདས་ཀྱི་གསུང་འདིའི་ཕྱིར་མ་རྟོགས་པ་ཉམས་པ་རྣམས་ནི་བཞི་པ་དེ་ཡང་དེ་བཞིན་ནོ། །ཞེས་པའི་སྒྲས་བཅོམ་ལྡན་འདས་ཀྱིས་གསུམ་པ་གསུངས་ཏེ་བཞི་པ་ཞེས་བྱ་བར་མི་འགྱུར་རོ། །ཞེས་སྨྲ་བར་འགྱུར་ཏེ། འདིར་བྱིས་པའི་བློ་ཅན་དབང་པོ་གཉིས་ལས་བྱུང་བའི་འགྱུར་བའི་བདེ་བ་ལ་མངོན་པར་ཆགས་པ། མི་འགྱུར་བའི་བདེ་བ་ཆེན་པོའི་ཡེ་ཤེས་ལས་ཉམས་པ་རྣམས་ཀྱི་ཆོས་མ་ཡིན་པའི་རབ་ཏུ་འཇུག་པའོ། །དེའི་ཕྱིར་བྱང་ཆུབ་ཀྱི་སེམས་འཕོ་བའི་བདེ་བ་ནི་ཀུན་ཏུ་བཟང་པོ་བདེ་བ་ཆེན་པོའི་ཡེ་ཤེས་བཞི་པར་མི་འགྱུར་རོ། །ཞེས་པ་དང༌། དེའི་ཕྱིར་བཞི་པ་ནི་གསུམ་པར་མི་འགྱུར་རོ། །འདིར་གལ་ཏེ་ཐིག་ལེ་འདོར་བའི་གསུམ་པ་ཤེས་རབ་ཡེ་ཤེས་དེ་ཉིད་བཞི་པ་ཡིན་ན་དེའི་ཚེ་བཅོམ་ལྡན་འདས་བཅུ་དྲུག་ཕྱེད་ཕྱེད་ཐིག་ལེ་འཆང་བར་མི་འགྱུར་ཞིང༌། གལ་ཏེ་བཞི་པ་ཁྱད་པར་དགའ་བ་ཡིན་ན་དེའི་ཚེ་དགའ་བ་དང་མཆོག་དགའ་དང་ཁྱད་པར་དགའ་བ་དང་ལྷན་ཅིག་སྐྱེས་པ་བསམ་གཏན་བཞི་པའི་རྩེ་མོ་འཆང་བར་མི་འགྱུར་རོ། །དེའི་ཕྱིར་དེ་བཞིན་གཤེགས་པའི་ཡེ་ཤེས་ནི་དབང་པོ་དང་བྲལ་ཞིང་རང་རིག་པའོ། །དེའི་ཕྱིར་རྣལ་འབྱོར་པས་བྱང་ཆུབ་ཀྱི་སེམས་ཤིན་ཏུ་བརྟན་པར་བསྲུང་བར་བྱ་སྟེ་དོར་བར་མི་བྱའོ། ། ཐིག་ལེ་ལ་གཞན་བྱང་ཆུབ་ཀྱི་སེམས་ཀྱི་ཐིག་ལེ་དང་བྲལ་བ་ཆུ་དང་གཅི་བ་ལ་སོགས་པ་གང་དག་ལུས་སམ་ཕྱི་རོལ་ལ་ཡོད་ཀྱང་སངས་རྒྱས་ཉིད་ཀྱི་འབྲས་བུ་གཏེར་བར་བྱེད་པར་མི་འགྱུར་རོ། །ཞེས་པ་དང༌། འདིར་གལ་ཏེ་ཤེས་རབ་ཀྱི་ཡེ་ཤེས་ནི་ཤེས་རབ་ཀྱི་ཡེ་ཤེས་ཏེ་འཕོ་བའི་མཚན་ཉིད་ཤེས་རབ་ཀྱི་རྒྱུ་ལས་སྐྱེས་པའི་འབྲས་བུ་ཐབས་ཀྱི་ཤེས་རབ་ཡེ་ཤེས་ཡིན་ན། དེའི་ཚེ་ཐབས་ཀྱི་རྒྱུ་ལས་སྐྱེས་པའི་འབྲས་བུ་ནི་ཤེས་རབ་ཀྱི་ཐབས་ཡེ་ཤེས་སུ་འགྱུར་ཏེ། ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུའོ། །དེ་ལྟར་ན་ཕན་ཚུན་ལྟོས་པ་ཉིད་ཀྱི་ཕྱིར་ཡེ་ཤེས་གཉིས་སུ་འགྱུར་རོ། །དེ་ལྟར་གཉི་གའི་ཡེ་ཤེས་སོ་
@
སོར་གྱུར་ན་གཉིས་སུ་མེད་པའི་ཡེ་ཤེས་མེད་དོ། །གཉིས་སུ་མེད་པའི་ཡེ་ཤེས་མེད་པའི་ཕྱིར་སངས་རྒྱས་ཉིད་ཀྱང་མེད་པར་འགྱུར་ཏེ། རྣམ་པར་དག་པ་མཆོག་ཏུ་མི་འགྱུར་བའི་ཡེ་ཤེས་དང་བྲལ་བའི་ཕྱིར་རོ། །གལ་ཏེ་ཤེས་རབ་ཀྱི་ཡེ་ཤེས་ཤེས་རབ་ཡེ་ཤེས་ཡིན་ན་དེའི་ཚེ་ཐབས་ཀྱི་ཡེ་ཤེས་སོ་ཞེས་པ་སྟེ། དེ་ལྟར་ན་སྐྱོན་སྔ་མ་བཞིན་ནོ། །ཞེས་པ་དང༌། དེ་ཁོ་ན་ཉིད་ཀྱི་བརྡ་ཚིག་ཏུ་བརྗོད་པ་སྤངས་པ་དམ་པའི་དོན་ཅན་ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་དངོས་གྲུབ་སྤངས་པ་ནི་ཕྱག་རྒྱ་ཆེན་པོའི་དངོས་གྲུབ་བསྒྲུབ་པའི་སླད་དུ་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོ་ཐམས་ཅད་ལས་ངེས་པར་བསྟན་ཏོ། །ཞེས་པ་དང༌། དེ་ལྟར་དབང་བཞི་པ་མ་རྟོགས་པའི་ཕྱིར། དབང་ཐམས་ཅད་དོན་མེད་པར་འགྱུར་རོ། །ཞེས་པ་ལ་སོགས་པ་རྒྱ་ཆེར་གསུངས་ཤིང༌། དགྱེས་པའི་རྡོ་རྗེ་རྩ་བའི་རྒྱུད་ལས་ཀྱང༌། གསུམ་པ་ལས་གཞན་བཞི་པ་སྟེ། །བཞི་པ་སླར་ཡང་དེ་བཞིན་ཞེས། །གསུངས་པའི་ཕྱིར་ན་བཞི་པ་ནི། །གསུམ་པ་མ་ཡིན་གཞན་དུ་དཔྱད། །ཅེས་པ་དང༌། དཔེ་བྱད་བརྒྱད་ཅུ་སོགས་སྤྲས་པའི། །མངའ་བདག་ཁུ་བ་ཡིན་ཞེས་པ། །བདེ་བ་འཛག་མེད་བརྟན་པ་ཡིས། །ཚུལ་ཁྲིམས་རལ་པ་མེད་པ་རུ། །བསམ་གཏན་བཞི་པའི་མཐར་བཟུང་སྟེ། །ཡིད་ཀྱི་མེ་ཏོག་མདངས་ཅན་འདི། །རླུང་གིས་ཡོངས་སུ་མི་འདའ་བར། །བཅིངས་པས་དཔེ་བྱད་ལྡན་པར་འགྱུར། ། ཞེས་པ་དང༌། འཕོ་བའི་ཆོས་ཅན་མ་རིག་པའོ། །ཞེས་པ་དང༌། འགྱུར་བའི་མ་རིག་འགགས་པ་ཡིས། །འདུ་བྱེད་འགག་པར་འགྱུར་བ་སྟེ། །ཞེས་པ་ལ་སོགས་པ་ནས། འཕོ་བའི་སྐད་ཅིག་འགགས་འགྱུར་ན། །རྣལ་འབྱོར་ཀུན་ལ་སངས་རྒྱས་ཉིད། །ཅེས་པ་ལ་སོགས་པ་དང༌། ཀུན་མཁྱེན་གོ་འཕང་འདོད་པ་ཡིས། །རྟོག་པ་རྣམ་པ་སྣ་ཚོགས་པ། །དེ་ཀུན་གང་ལ་མེད་གྱུར་པ། །དེ་ལ་རྟག་ཏུ་བརྩོན་པར་བྱ། །ཞེས་གསུངས་ལ། དགྱེས་པའི་རྡོ་རྗེ་བསྡུས་པའི་རྒྱུད་ཀྱི་འགྲེལ་པར་ཡང༌། དེ་བས་ན་འཇིག་རྟེན་ལྟ་བུའི་ཡེ་ཤེས་རང་རིག་པ་སྤངས་ལ་མི་འགྱུར་བའི་ཡེ་ཤེས་བདེ་བ་ཆེན་པོ་བསྒོམ་པར་ངེས་སོ། །དེའི་ཕྱིར། རང་གཞན་ཡང་དག་རིག་པ་སྤངས། །མཁའ་མཉམ་རྡུལ་བྲལ་སྟོང་པ་ཉིད། །དངོས་དང་དངོས་མེད་བདག་ཉིད་
@
མཆོག །ཐབས་དང་ཤེས་རབ་ཤིན་ཏུ་འདྲེས། །ཆགས་དང་ཆགས་བྲལ་རྣམ་པར་འདྲེས། ། ཞེས་པས་བསྟན་ཏེ། འདི་ལྟར་འཇིག་རྟེན་པའི་འདོད་ཆགས་གང་ཡིན་པ་དེ་ནི་འཇིག་པ་དང་འགྱུར་བ་དང༌། རང་ཉིད་འབའ་ཞིག་རིག་པ་དང༌། ཕྱོགས་གཅིག་པ་དང༌། དངོས་པོ་དང་དངོས་པོ་མེད་པའི་བདག་ཉིད་ཐ་དད་པ་དང་ཐབས་དང་ཤེས་རབ་ཡང་དག་པ་མ་ཡིན་པས་བརྡར་བསྟན་ཅིང་ཆེར་མ་འདྲེས་པ་དང་ཆགས་པ་དང་བྲལ་བའི་ཕྱོགས་ཆེས་ཐ་དད་པའི་ཕྱིར། གང་དེ་སྤངས་ལ་མི་འགྱུར་བའི་བཞི་པ་ཞེས་བྱ་བ་བསྒོམ་པར་ངེས་སོ། ། དེ་བས་ན་ལྷན་ཅིག་སྐྱེས་པའི་ཡེ་ཤེས་ཆེན་པོ་འདི་ཉིད་ལུས་ཅན་རྣམས་འཁོར་བ་ལས་འདོན་ཞིང༌། རིག་པ་འཛིན་པའི་གནས་སུ་ཁྲིད་དེ་དབུགས་ཆེན་པོ་འབྱིན་པ་སྟེ། ཞེས་པ་དང༌། དང་པོར་རེག་པར་འདོད་པ་དང༌། །གཉིས་པ་བདེ་བར་འདོད་པ་དང༌། །གསུམ་པ་འདོད་ཆགས་འཇིག་པ་ཉིད། །དེས་ན་བཞི་པ་བསྒོམ་པར་བྱ། །ཞེས་པ་བསྟན་ཏེ། འདི་ལྟ་སྟེ། བུམ་པ་དང་གསང་བ་དང་ཤེས་རབ་ཡེ་ཤེས་རྣམས་ ནི་ཉམས་ཤིང་འཇིག་པར་བྱེད་པའི་བདག་ཉིད་ཡིན་པས། བསམ་གཏན་བཞི་པ་བསྒོམ་པར་ངེས་སོ། །དེ་བཞིན་དུ། མཆོག་གི་དང་པོའི་སངས་རྒྱས་ཀྱི་རྒྱུད་ལས་ཀྱང༌། གསུམ་པོ་འཇིག་རྟེན་ཀུན་རྫོབ་སྟེ། །བཞི་པ་དག་ནི་དོན་དམ་ཉིད། །ཅེས་གསུངས་སོ། །མཆོག་ཏུ་དགའ་བ་སྲིད་པར་བརྗོད། །དགའ་བྲལ་ལས་ནི་མྱ་ངན་འདས། །དབུ་མ་དགའ་བ་ཙམ་ཉིད་དེ། །དེ་ཕྱིར་ལྷན་ཅིག་སྐྱེས་པས་སྤངས། །ཞེས་པ་དང༌། དེ་ལྟར་བརྗོད་པའི་དགའ་བ་གསུམ་ནི་སྲིད་པ་སྟེ། འཇིག་རྟེན་པའི་རང་བཞིན་ཅན་ཡིན་ཞིང༌། གཏན་ཚིགས་འདིས་ན་འཇིག་རྟེན་དང་འཇིག་རྟེན་ལས་འདས་པའི་ལྷན་ཅིག་སྐྱེས་པའི་དབྱེ་བས། སྔོན་མ་རྣམས་ཤེས་རབ་ཀྱི་རང་བཞིན་གྱིས་དོར་ཏེ། གནས་ཕྱི་མ་རྣམས་ལ་འབད་པར་བྱའོ། །ཞེས་པ་དང༌། གང་དུ་དབང་པོ་གཉིས་ཀྱི་བདེ་བའི་སྐད་ཅིག་སྤངས་ཏེ། ལྷན་ཅིག་སྐྱེས་པ་ཆེན་པོར་གང་གནས་པ་འདི་ནི་རིགས་སྔགས་འཆང་གི་སློབ་དཔོན་ཆེན་པོ་ཡིན་ནོ། །ཞེས་པ་དང༌། གསུམ་པོ་སྤངས་པ་ཉིད་ཀྱི་ཕྱིར། །ལྷན་ཅིག་སྐྱེས་པ་བྱང་ཆུབ་བརྗོད། །ཅེས་པ་དང༌། དགའ་བ་གསུམ་པོ་ནི་སྲིད་པ་གསུམ་པོ་བསྐྱེད་པས་ཡོངས་སུ་
@
དོར་ཏེ། བཞི་པ་བསྒོམ་པར་ངེས་སོ། །འདི་ལྟར་དགའ་བ་གསུམ་གྱི་མཚན་ཉིད་ཅན་གྱི་བུམ་པ་དང་གསང་བ་དང་ཤེས་རབ་ཡེ་ཤེས་རྣམས་ནི་འཇིག་རྟེན་ལྟ་བུའི་བདེ་བ་སྟེ་ཀུན་རྫོབ་པ་ཉིད་ཡིན་པའི་ཕྱིར་ཡོངས་སུ་དོར་ལ། ཡིད་ནང་དུ་ཆུད་པའི་བདེ་བ་འདོད་ཆགས་དང་བྲལ་བ་དང་དབུ་མ་སྤངས་པའི་བདེ་བ་དེ་ཉིད་ཀྱིས་སྤྱོད་པ་དང་གྲོལ་བ་སྟེར་བ་ཡིན་ནོ། །ཞེས་པ་དང༌། གང་གི་དུས་སུ་ལྷན་ཅིག་སྐྱེས་པ་ཆེན་པོ་ལ་གནས་པ་དེ་ནི་ལས་དང་པོ་པའི་ས་ལས་འདས་ཏེ། དང་པོ་སྤྲིན་དང་འདྲ་བ་ཡིན། །གྲུབ་པས་སྒྱུ་མ་ལྟ་བུར་འགྱུར། །ཞེས་པ་དང༌། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །དེ་ཉིད་བསལ་ན་སངས་རྒྱས་ཉིད། །ཅེས་པ་དང༌། གླཽ་བུར་གྱི་དྲི་མ་ནི་འཛག་པ་ཡིན་ལ་དེའི་རྒྱུ་བ་བཅད་པ་ནི་སངས་རྒྱས་ཞེས་བྱ་བའི་དོན་ཏོ། ། ཞེས་པ་དང༌། འཛག་པའི་བདེ་བའི་ཆང་གིས་མྱོས་པ་ནི་སྨྱོན་པ་ཡིན་ལ། དེ་བས་ན་འཛག་པ་མེད་པའི་བཏུང་བའི་བདེ་བ་ཅན་ནི་སྨྱོན་པ་དང་འདྲ་བ་མ་ཡིན་ནོ། །ཞེས་པ་དང༌། དེ་ལྟར་ན་དེ་བཞིན་གཤེགས་པས་གནས་གང་དུ་སྨད་པར་གསུངས་པ་དེ་ནི་འཛག་པ་ལ་དགོངས་པ་ཡིན་ལ། གང་དུ་བསྔགས་པ་མཛད་པ་དེ་ནི་མི་འགྱུར་བའི་བདེ་བ་འདི་ལྟ་བུ་ལ་དགོངས་པའི་ཕྱིར་རོ། །དེ་ལྟར་ན་ཆགས་པ་འདི་ཉིད་མི་འགྱུར་བ་འདི་ནི་བྱིས་པའི་རྣལ་འབྱོར་པ་རྣམས་ཀྱི་ཡུལ་མ་ཡིན་ཏེ། བཟློག་པའི་བསྒོམ་པ་འདི་ཉིད་ནི། །སངས་རྒྱས་མུ་སྟེགས་ཀྱིས་མི་ཤེས། །ཞེས་པ་དང༌། རྡོ་རྗེ་སློབ་དཔོན་བློ་དང་ལྡན་པས་དབང་ལ་འཆོལ་བའི་སྐྱོན་སྤངས་ལ་དབང་བཞིའི་གོ་རིམ་བཞིན་དུ་བསྐུར་བར་བྱ་སྟེ། ཞེས་པ་ལ་སོགས་པ་རྒྱ་ཆེར་གསུངས་ཏེ། དེ་ལྟ་བས་ན་གསུམ་པ་འགྱུར་བའི་ཆོས་ཅན་དྲང་བའི་དོན་དང༌། བཞི་པ་འགྱུར་བ་མེད་པ་ངེས་པའི་དོན་ནི་སོ་སོར་མ་འདྲེས་པར་ཁོང་དུ་ཆུད་པར་བྱ་སྟེ། རྩ་བའི་རྒྱུད་རྣམས་དང་དཔལ་ལྡན་ས་བཅུ་པ་རྣམས་ཀྱི་གསུང་ལས་སོ། །གཞན་རྣམས་ཀྱི་ནི་སྤྱོད་ཡུལ་མ་ཡིན་པའི་ཕྱིར་དེ་དག་ལས་འཁྲུལ་བར་མི་བྱའོ། །དེ་ཅིའི་ཕྱིར་ཞེ་ན། འཕགས་པའི་ཡུལ་དུ་མ་འོངས་པའི་སློབ་དཔོན་རྣམས་ཀྱི་འཇུག་པ་གཟིགས་ནས་བསྡུས་པའི་རྒྱུད་གཞན་རྣམས་སུ་བཅོམ་ལྡན་འདས་ཀྱིས་སྦས་
@
པའི་ཕྱིར་ཏེ། དཔལ་ལྡན་དྲི་མ་མེད་པའི་འོད་ལས། འཕགས་པའི་ཡུལ་འདིར་མ་འོངས་པའི་དུས་ན་རྡོ་རྗེ་སློབ་དཔོན་རྫས་ལ་བརྐམ་པ་དག་འབྱུང་བར་འགྱུར་ཏེ། ཕྱུག་པོ་རྫས་ཀྱིས་མངོན་པར་ཁེངས་པ་རྣམས་ཀྱིས་ཁྱིམ་དུ་སོང་ནས། རྫས་ཀྱི་དོན་དུ་ཆོས་འཚོང་བར་བྱེད་པར་འགྱུར་བ་དང༌། རྫས་ལ་ཆགས་པས་སྐལ་བ་དང་མི་ལྡན་པ་རྣམས་ལ་འཇིག་རྟེན་ལས་འདས་པའི་དབང་སྟེར་བར་འགྱུར་བ་དང༌། དང་པོ་རྒྱལ་པོ་ལ་སོགས་པའི་མངག་གཞུག་པ་ཕྱི་ནས་བླ་མར་འགྱུར་བ་དང༌། རྫས་ཀྱིས་དམན་པ་མི་དགེ་བ་བཅུའི་ལས་ཀྱི་ལམ་ཡོངས་སུ་བཏང་ཞིང་སེམས་ཅན་སྐལ་བ་དང་ལྡན་པར་གྱུར་པ་གཞན་རྣམས་ལ་ཡང་འཇིག་རྟེན་ལས་འདས་པའི་དབང་མི་སྟེར་བར་འགྱུར་བ་དང༌། དེ་དག་རྣམས་ལ་ཉོན་མོངས་པ་སྐྱེད་པར་འགྱུར་བ་དང༌། རྫས་ཀྱི་དབང་གིས་གདུག་པའི་སེམས་ཅན་རྣམས་ལ་རྡོ་རྗེའི་ཚིག་རབ་ཏུ་གསལ་བར་བྱེད་པར་འགྱུར་བ་དང༌། གཞན་ཡང་རྡོ་རྗེའི་ཚིག་མི་ཤེས་པ་ཕན་ཚུན་རྩོད་པ་བྱེད་པར་འགྱུར་བ་དང༌། མཁས་པའི་མངོན་པའི་ང་རྒྱལ་གྱིས་རྒྱུད་ཀྱི་དོན་ལ་མི་ཤེས་པ་རྣམས་ཀྱང་རྒྱུད་ཀྱི་འགྲེལ་བཤད་བྱེད་པར་འགྱུར་བ་དང༌། བདུད་ཀྱི་རིས་རྣམས་སེམས་ཅན་རྣམས་ཀྱི་བླ་མར་གྱུར་ནས་རྡོ་རྗེའི་ཚིག་ཕྱིན་ཅི་ལོག་ཏུ་སྟོན་པར་འགྱུར་བ་དང༌། སངས་རྒྱས་ཀྱི་ཡེ་ཤེས་དབང་པོ་གཉིས་ལས་སྐྱེས་པའི་བདེ་བར་བྱིས་པའི་བློ་ཅན་རྣམས་ལ་སྟོན་པར་འགྱུར་བ་དང༌། གསུམ་པ་ཤེས་རབ་ཡེ་ཤེས་དེ་ཉིད་བཞི་པ་སྟེ། དེ་ཡང་དེ་བཞིན་ནོ་ཞེས་པའི་སྒྲས་རྒྱུ་དང་འབྲས་བུ་དབྱེ་བ་མེད་པར་བཅོམ་ལྡན་འདས་ཀྱིས་གསུངས་སོ། ། ཞེས་གསུམ་པའི་ཡེ་ཤེས་སངས་རྒྱས་ཀྱི་ཡེ་ཤེས་སུ་སྨྲ་བར་འགྱུར་བ་དང༌། འཕགས་པའི་ཡུལ་གང་དུ་མཁས་པའི་མངོན་པའི་ང་རྒྱལ་གྱིས་གླེགས་བམ་མཐོང་ནས་དབང་བསྐུར་མེད་པར་རྡོ་རྗེ་ཐེག་པ་སྟོན་པ་པོ་བྱེད་པར་འགྱུར་བ་དེའི་ཕྱིར། དེ་ལྟར་མ་འོངས་པའི་དུས་ཀྱི་གདུག་པའི་སློབ་དཔོན་རྣམས་ཀྱི་འཇུག་པ་གཟིགས་ནས། སངས་རྒྱས་བཅོམ་ལྡན་འདས་ཀྱིས་རྒྱུད་དང་རྒྱུད་གཞན་ཐམས་ཅད་དུ་བཞི་པ་ཤེས་རབ་ཡེ་ཤེས་ཀྱི་དབང་གསལ་པོར་མ་མཛད་དེ། རྩ་བའི་རྒྱུད་དང་བསྡུས་པའི་རྒྱུད་རྣམས་སུ་བཞི་པ་ཤེས་རབ་
@
ཡེ་ཤེས་དང་ཕྱག་རྒྱ་ཆེན་པོ་བསྒོམ་པ་དུ་བ་ལ་སོགས་པའི་ལམ་ཤིན་ཏུ་སྦས་ཤིང༌། རྩ་བའི་རྒྱུད་འགའ་ཞིག་ལ་རབ་ཏུ་གསལ་ལོ། །རྩ་བའི་རྒྱུད་མཆོག་གི་དང་པོའི་སངས་རྒྱས་འདི་དག་དང་བསྡུས་པའི་རྒྱུད་ལ་ཡང་བཞི་པ་ཤེས་རབ་ཡེ་ཤེས་རབ་ཏུ་གསལ་ཞིང་ཕྱག་རྒྱ་ཆེན་པོ་བསྒོམ་པ་དུ་བ་ལ་སོགས་པའི་ལམ་ཡང་རབ་ཏུ་གསལ་བ་རྡོ་རྗེ་སློབ་དཔོན་བརྒྱུད་པའི་རིམ་པས་འོངས་པ་མ་ཡིན་པ་སྟེ། དཔེར་ན་སྔགས་ཀྱི་ལྷ་དང་ཕྱི་རོལ་གྱི་དངོས་གྲུབ་བསྒྲུབ་པའི་ཐབས་དང་དཔའ་བོའི་རིམ་པ་དང་རང་བྱིན་གྱིས་བརླབ་པའི་རིམ་པ་ཡང་བླ་མ་བརྒྱུད་པའི་རིམ་པས་འོངས་པ་མ་ཡིན་པ་བཞིན་ནོ། །རྣམ་པར་དག་པའི་རིམ་པ་ཕྱག་རྒྱ་ཆེན་པོའི་དངོས་གྲུབ་སྟེར་བར་བྱེད་པ་པོ་འདི་མཆོག་གི་དང་པོའི་སངས་རྒྱས་ལ་རབ་ཏུ་གསལ་བར་གླེགས་བམ་ལ་བྲིས་ཏེ་ཆུ་བོ་ཤཱི་ཏའི་བྱང་དུ་སེམས་ཅན་སྐལ་བ་དང་ལྡན་པ་རྣམས་ཀྱི་སེམས་ཀྱི་ལྷག་པར་མོས་པ་མཁྱེན་ནས་བཅོམ་ལྡན་འདས་ཀྱིས་བསྟན་ཅིང༌། ཕྱག་ན་རྡོ་རྗེས་གླེགས་བམ་ལ་བྲིས་སོ། །མཚན་ཡང་དག་པར་བརྗོད་པ་ཚད་མར་བྱས་ནས་སེམས་ཅན་རྣམས་ཐེ་ཚོམ་མེད་པར་འགྱུར་བ་གང་ཡིན་པ་དེས་ན་སྔགས་ཀྱི་ཐེག་པའི་ཚུལ་ཐམས་ཅད་ཀྱི་ངེས་པའི་དོན་མཚན་ཡང་དག་པར་བརྗོད་པ་ལས། བཅོམ་ལྡན་འདས་ཀྱིས་ཕྱག་ན་རྡོ་རྗེ་ལ་ཡང་དག་པར་བསྟན་ཏོ། །དེའི་ཕྱིར་གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས། མཚན་ཡང་དག་པར་བརྗོད་པ་མི་ཤེས་སོ། །གང་གིས་མཚན་ཡང་དག་པར་བརྗོད་པ་མི་ཤེས་པ་དེས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་སོ། །གང་གིས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་པ་དེས་སྔགས་ཀྱི་ཐེག་པ་མི་ཤེས་སོ།། གང་གིས་སྔགས་ཀྱི་ཐེག་པ་མི་ཤེས་པ་དེ་དག་ཐམས་ཅད་ནི་འཁོར་བ་པ་སྟེ་བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ། །དེ་ལྟ་བས་ན་མཆོག་གི་དང་པོའི་སངས་རྒྱས་ནི་བླ་མ་དམ་པ་རྣམས་ཀྱིས་བསྟན་པར་བྱ་ཞིང༌། ཐར་པ་དོན་དུ་གཉེར་བའི་སློབ་མ་དམ་པ་རྣམས་ཀྱིས་མཉན་པར་བྱའོ། །ཞེས་པ་དང༌། བསྡུས་པའི་རྒྱུད་ཀྱི་རྒྱལ་པོར་ཡང༌། རྒྱུད་ཀྱི་རྒྱལ་པོ་ཐམས་ཅད་དག་ཏུ་ངེས་པར་རྡོ་རྗེའི་ཚིག་ནི་རྡོ་རྗེ་ཅན་གྱིས་སྦས་པ་སྟེ། དང་པོའི་སངས་རྒྱས་སུ་ནི་
@
སྲོག་ཆགས་རྣམས་ཀྱི་ཐར་པའི་སླད་དུ་མ་ལུས་པ་ཡང་མངོན་སུམ་གསུངས། །ཞེས་པ་དང༌། དེ་ཉིད་ཀྱི་འགྲེལ་པར་ཡང༌། དེ་ཅིའི་ཕྱིར་ཞེ་ན། འཕགས་པའི་ཡུལ་དུ་སངས་རྒྱས་པ་རྣམས་ཀྱི་མཁས་པའི་མངོན་པའི་ང་རྒྱལ་གྱི་ཕྱིར་ཏེ། གང་གིས་སངས་རྒྱས་པའི་མཁས་པ་རྣམས་བླ་མའི་སྲི་ཞུ་བྱས་པ་མེད་པར་གླེགས་བམ་མཐོང་ནས་བདག་ཅག་རྣམས་ཀྱིས་རྡོ་རྗེའི་ཚིག་ཤེས་སོ། །ཞེས་བརྗོད་པར་འགྱུར་བའི་ང་རྒྱལ་དེས་དམྱལ་བར་འགྲོ་བར་འགྱུར་ཏེ། དབང་ཡང་དག་པར་སྦྱིན་པ་མེད་པའི་ཕྱིར་རོ། །དེ་བས་ན་སྦས་སོ། །དེས་ན་དང་པོའི་སངས་རྒྱས་སུ་ནི་ཤམ་བྷ་ལའི་ཡུལ་དུ་སྐྱེས་པ་ང་རྒྱལ་མེད་པའི་སེམས་དང་ལྡན་པའི་སྲོག་ཆགས་རྣམས་ཀྱི་ཐར་པའི་སླད་དུ་མ་ལུས་པ་ཡང་མངོན་སུམ་དུ་གསུངས་སོ། །ཞེས་པ་དང༌། ཡང༌། རྒྱུད་ཀྱི་རྒྱལ་པོ་ཐམས་ཅད་ལས་ནི་ངེས་པར་རྡོ་རྗེའི་ཚིག་འདི་རྣལ་འབྱོར་པ་རྣམས་དག་ལ་གསུངས། །བྱིས་པ་རྣམས་ནི་སྨིན་པར་བྱེད་པའི་དོན་དུ་མཆོག་གི་སྙིང་རྗེ་དག་གིས་སྣ་ཚོགས་གཙོ་བོས་སྦས། །དེའི་ཕྱིར་དེ་ནི་དབྱེ་བ་བྱས་ནས་ཉིན་ཞག་སོ་སོའི་དུས་སུ་རྣལ་འབྱོར་པ་ཡིས་བསྒོམ་པར་བྱ། །ཕྱག་རྒྱའི་དངོས་གྲུབ་དོན་སླད་རྒྱལ་བ་མཆོག་གི་བསྐྱེད་མཛད་གཞོམ་དུ་མེད་པ་དུས་ཀྱི་འཁོར་ལོའོ། །ཞེས་འཕགས་པ་འཇམ་དཔལ་གཞོན་ནུར་གྱུར་པས་བསྡུས་ཤིང༌། དེའི་འགྲེལ་པར་ཡང༌། རྒྱུད་ཀྱི་རྒྱལ་པོ་ཐམས་ཅད་ལས་བྱིས་པ་རྣམས་ནི་སྨིན་པར་བྱེད་པའི་དོན་དུ་མཆོག་གི་སྙིང་རྗེ་དག་གིས་སྣ་ཚོགས་གཙོ་བོས་སྦས་ཏེ་བྱིས་པ་རྣམས་ལ་དབང་པོ་གཉིས་ཀྱི་བདེ་བ་རབ་ཏུ་བསྟན་ཏོ། །ཞེས་པ་ལ་སོགས་པ་རྒྱ་ཆེར་གསུངས་ལ། དཔལ་ཕྱག་ན་རྡོ་རྗེའི་ཞལ་སྔ་ནས་ཀྱང༌། ཅིའི་ཕྱིར་བཅོམ་ལྡན་འདས་རྩ་བའི་རྒྱུད་ལས་བསྡུས་པའི་རྒྱུད་སྟོན་པར་མཛད་ཅེ་ན། བཅོམ་ལྡན་འདས་ཀྱིས་གསུངས་པ་ལ། འདིར་སྙིགས་མ་ལྔའི་དུས་ན་འཛམ་བུ་གླིང་པའི་མི་རྣམས་དང༌། ཁྱད་པར་དུ་འཕགས་པའི་ཡུལ་དུ་ཚེ་ཐུང་ཤིང་ཤེས་རབ་དམན་པ་འབྱུང་བར་འགྱུར་རོ། །རྡོ་རྗེ་སློབ་དཔོན་གང་ཡིན་པ་དེ་རྣམས་རྩ་བའི་ལྟུང་བ་ལ་འཇུག་པ་འབྱུང་བར་འགྱུར་རོ། །དགེ་སློང་རྣམས་མི་དགེ་བ་བཅུ་བྱེད་པར་འབྱུང་བར་འགྱུར་རོ། །ཁྱིམ་ན་གནས་པ་དཀོན་མཆོག་གསུམ་གྱི་རྫས་
@
ཉེ་བར་ལོངས་སྤྱོད་པ་འབྱུང་བར་འགྱུར་རོ། །མཁས་པ་རྣམས་མ་ཐོས་པའི་རྒྱུད་འཆད་པ་འབྱུང་བར་འགྱུར་རོ། །མཁས་པའི་མངོན་པའི་ང་རྒྱལ་གྱིས་རྒྱུད་ལ་དཀའ་འགྲེལ་དང་འགྲེལ་བཤད་བྱེད་པ་འབྱུང་བར་འགྱུར་རོ། །རྒྱུད་ཀྱི་དོན་ཕྱིན་ཅི་ལོག་ཏུ་བསྟན་ནས་དམྱལ་བར་འགྲོ་བ་འབྱུང་བར་འགྱུར་རོ། །གང་ཞིག་སངས་རྒྱས་པ་རྨོངས་པ་དེ་རྣམས་བླུན་པོའི་དད་པ་ཉིད་ཀྱིས་ཁྱིམ་ན་གནས་པའི་སློབ་དཔོན་རྣམས་ལ་བསྙེན་བཀུར་བྱེད་པར་འགྱུར་རོ། །ཐམས་ཅད་མཁྱེན་པའི་རྒྱལ་མཚན་འཛིན་པ་རྣམས་ལ་སུན་འབྱིན་པ་འབྱུང་བར་འགྱུར་རོ། །སློབ་མ་གང་ཡིན་པ་དེ་རྣམས་བླ་མ་དམ་པའི་སྐྱོན་ཚོལ་བ་འབྱུང་བར་འགྱུར་རོ། །བླ་མ་དམ་པ་མ་ཡིན་པ་བཟའ་བ་དང་གཉིས་སུ་མེད་པ་རྣམས་ལ་བསྟོད་པ་དང་མཆོད་པ་བྱེད་པར་འགྱུར་རོ། །བླ་མ་མཉེས་པར་བྱ་བར་གསུངས་པ་སངས་རྒྱས་ཀྱི་གསུང་མི་བྱེད་པར་འགྱུར་རོ། །ཆོས་སྟོན་པ་པོ་རྣམས་མི་དགེ་བ་བཅུ་ལ་རབ་ཏུ་འཇུག་པ་འབྱུང་བར་འགྱུར་རོ། །སྒྲུབ་པ་པོ་རྣམས་ཕྱི་རོལ་གྱི་བཟའ་བ་དང་བཏུང་བ་ལོངས་སྤྱོད་པ་ལ་ཆགས་པ་འབྱུང་བར་འགྱུར་རོ། །བུད་མེད་ཀྱི་འགྲོ་བ་རྣམས་འདོད་པ་ལ་ཤིན་ཏུ་བརྐམ་པ་འབྱུང་བར་འགྱུར་རོ། །དེའི་ཕྱིར་བཅོམ་ལྡན་འདས་ཀྱིས་རྩ་བའི་རྒྱུད་ཐམས་ཅད་ལས་བསྡུས་པའི་རྒྱུད་བསྟན་ཏོ། །དེ་ཡང་རྡོ་རྗེའི་ཚིག་མང་བ་ཉིད་ཀྱི་ཕྱིར་ཐར་པ་དོན་དུ་གཉེར་བའི་མཁས་པ་རྣམས་ཀྱིས་བླ་མ་དམ་པ་ཉེ་བར་བསྟེན་པ་དང༌། བྱང་ཆུབ་སེམས་དཔའ་རྣམས་ཀྱིས་མཛད་པའི་འགྲེལ་བཤད་དང༌། རྒྱུད་ནི་རྒྱུད་གཞན་དུ་གསུངས་པས་ཤེས་པར་བྱའོ། །ཞེས་པ་དང༌། དེ་ལྟར་རྒྱུད་ཐམས་ཅད་དུ་གསུངས་པའི་དོན་ནི། གཙོ་བོར་རྩ་བའི་རྒྱུད་དམ། བྱང་ཆུབ་སེམས་དཔའ་རྣམས་ཀྱིས་མཛད་པའི་འགྲཻལ་བཤད་ཀྱིས། བཅུ་དྲུག་གི་དོན་འདི་ཐམས་ཅད་ཡུལ་གཞན་ལྷོ་དང་བྱང་དུ་སོང་སྟེ་ཤེས་པར་བྱའོ། །གཞན་དུ་མཁས་པའི་མངོན་པའི་ང་རྒྱལ་དང་ལྡན་པ་རྣམས་ཀྱིས་བྱིས་པའི་འགྲེལ་བཤད་ཀྱིས་གསང་བའི་དོན་རྟོགས་པར་མི་འགྱུར་རོ། །ཞེས་གསུངས་ཤིང༌། དཔལ་དགྱེས་པའི་རྡོ་རྗེ་བསྡུས་པའི་རྒྱུད་ཀྱི་འགྲེལ་པ་ལས་ཀྱང༌། སྙིགས་མ་ལྔ་ཡི་དུས་འདི་ལ། །འབྱུང་བར་འགྱུར་བའི་སློབ་དཔོན་
@
གང༌། །དམ་པ་མིན་པའི་ལམ་ཞུགས་ནས། །རྣལ་འབྱོར་སྤྱོད་པ་སྟོན་བྱེད་དེ། །འགྲེལ་པ་མ་གཏོགས་བསྡུས་པའི་རྒྱུད། །ཚུལ་ངན་རྣམས་ཀྱིས་སྟོན་པར་བྱེད། །གཞན་གྱི་བུད་མེད་ནོར་ཞེན་ཕྱིར། །དམྱལ་བར་འགྲོ་བའི་ནན་ཏན་བྱེད། །མངོན་ཤེས་ལྔ་སོགས་མ་རྟོགས་པར། །རྣལ་འབྱོར་སྤྱོད་ལ་ཅོ་འདྲི་བའི། །རྟོག་གེའི་བསྟན་བཅོས་ང་རྒྱལ་གྱིས། །གང་ཞིག་འགྲེལ་པ་བྱེད་པར་འགྱུར། ། ཞེས་པ་དང༌། དེ་ལྟར་ལོག་པའི་ཆོས་བསྟན་པ། །ཐམས་ཅད་ཡོངས་སུ་ཤེས་ནས་སུ། །དེ་བས་འགྲེལ་པ་བྱེད་པའི་ཕྱིར། །དགྱེས་པའི་རྡོ་རྗེས་བདག་བསྐུལ་ལོ། །ཞེས་པ་དང༌། སློབ་དཔོན་བདུད་ཀྱི་སྡེ་རྣམས་ཀྱིས། །རྡོ་རྗེ་སེམས་དཔའ་སངས་རྒྱས་ཉིད། །ཕྱག་རྒྱ་དཀྱིལ་འཁོར་སྔགས་སོགས་ཀྱིས། །མ་འོངས་དུས་སུ་སྟོན་པར་འགྱུར། །ཞེས་པ་ལ་སོགས་པ་རྒྱ་ཆེར་གསུངས་ཏེ། དེ་བས་ན་སྔགས་ཀྱི་ཐེག་པ་འདིར་དྲང་བ་དང་ངེས་བའི་དོན་རྣམ་པར་འབྱེད་པ་ནི། རྩ་བའི་རྒྱུད་རྣམས་དང༌། ས་བཅུ་པ་རྣམས་ཀྱི་འགྲེལ་པ་ལ་བརྟེན་པར་བྱའོ། ། དེ་དག་གིས་རྗེས་སུ་འབྲངས་ནས་རྣམ་པར་དཔྱད་ན་རྒྱུད་ཀྱི་རྒྱལ་པོ་གཅིག་ཤེས་པས་མཐའ་དག་བདེ་བླག་ཏུ་ཤེས་པར་འགྱུར་ཏེ། གང་གི་ཕྱིར་རྒྱུད་ཀྱི་རྒྱལ་པོ་ཐམས་ཅད་ཀྱི་བརྗོད་པར་བྱ་བའི་དོན་ལ་ཁྱད་པར་མེད་པའི་ཕྱིར་ཏེ། དབང་བཅུ་གཅིག་གིས་མངོན་པར་དབང་བསྐུར་བའི་མིའི་སྐྱེ་བ་ཁམས་དྲུག་དང་ལྡན་པ་ཕྱག་རྒྱ་ཆེན་པོ་དུ་བ་ལ་སོགས་པའི་ལམ་བསྒོམ་པ་ལ་གཅིག་ཏུ་བརྩོན་པས། འཕོ་བའི་བག་ཆགས་དང་བྲལ་ཞིང་རྣམ་པར་ཤེས་པའི་ཆོས་ཉིད་ལས་འདས་པའི་ཡེ་ཤེས་ཀྱི་སྐུ་གཞོམ་དུ་མེད་པ་སྐྱེ་བ་འདི་ལ་མངོན་དུ་བྱེད་པ་དང༌། བརྩོན་འགྲུས་དང་མི་ལྡན་པ་ཡང་སྐྱེ་བདུན་གྱི་མཐའ་ཚུན་ཆད་ལ་མངོན་དུ་བྱེད་པ་ཉིད་དུ་ཁྱད་པར་མེད་པའི་ཕྱིར་རོ། །དེ་ཡང༌། དཔལ་ལྡན་རྡོ་རྗེ་སྙིང་པོའི་ཞལ་སྔ་ནས། དགྱེས་པའི་རྡོ་རྗེ་ཡིས་ནི་འཁོར་ལོ་སྡོམ་འདི་དག་དང་གདན་བཞི་ཤེས་པར་འགྱུར། ། འཁོར་ལོ་སྡོམ་པའི་ཚིག་གི་ངེས་པར་དགྱེས་པའི་རྡོ་རྗེ་དང་ནི་གདན་བཞི་ཤེས་འགྱུར་ཏེ། ། གདན་བཞི་བས་ནི་འཁོར་ལོ་སྡོམ་ཉུང་འདི་དང་དགྱེས་པའི་རྡོ་རྗེ་ཤེས་པར་འགྱུར། །ངེས་དོན་དང་པོའི་སངས་རྒྱས་ཚིག་དང་འཁོར་ལོ་སྡོམ་པ་ཆེན་པོས་ཤེས་པར་
@
འགྱུར། །ཞེས་པ་ལ་སོགས་པ་དང༌། དགྱེས་རྡོར་འབུམ་ལྔའི་བདག་ཉིད་དང༌། །མཆོག་གི་དང་པོའི་རྒྱུད་ཆེན་དང༌། །རྒྱུད་འབུམ་མངོན་སྤྱོད་ལ་སོགས་པའི། །དོན་བཤད་རྡོ་རྗེ་སྙིང་པོས་བྲིས། ། ཞེས་པ་དང༌། རྒྱུད་ཀྱི་རྒྱལ་པོའི་ཚོགས་གཞན་རྣམས་ལ་འགྲེལ་པ་རྣམས་ཀྱིས་དོན་ནི་ཤེས་པར་འགྱུར། །གང་ཞིག་འགྲེལ་པ་དམན་པས་བསྡུས་རྒྱུད་ཚོགས་ཀྱིས་གསང་བའི་ཚིག་ནི་འཆད་པར་བྱེད། །མིག་དམན་པ་དེས་ཆུ་ལ་ཡུན་རིང་སོང་བའི་སྦྲུལ་གྱི་རྐང་པའི་རྗེས་ལྟར་འདོད། །རྒྱལ་བའི་མ་ལུས་རྒྱུད་ཀྱིས་ངེས་དོན་སྟོན་གྱི་དྲང་བའི་དོན་ནི་མ་ཡིན་ནོ། །རྟོགས་ཕྱིར་གལ་ཏེ་འགྲེལ་པས་དྲང་དོན་གསལ་བར་བྱེད་ན་ངེས་དོན་བརྫུན་དུ་འགྱུར། ། དགོངས་པའི་སྐད་དང་དགོངས་སྐད་མིན་དང་གཞན་ཡང་སྒྲ་ཇི་བཞིན་དང་ཇི་བཞིན་མིན། ། ངེས་པའི་དོན་དང་དྲང་དོན་དུ་ནི་རྒྱུད་མ་ལུས་པ་རྒྱལ་བས་བསྟན་པ་ཡིན། །དྲི་ལྡན་དྲི་ཆེན་ལ་སོགས་ཕུང་པོ་གང་འདིར་ཕུང་པོ་དེ་རྣམས་ལྷ་རྣམས་མིན། །ཞལ་དང་ཕྱག་ཏུ་བཏབས་པའི་སངས་རྒྱས་རྣམས་ནི་བྱང་ཆུབ་དོན་དུ་ལྷ་རྣམས་མིན། །མཐའ་དྲུག་གིས་བསྐོར་འདུས་སོགས་རྒྱུད་གང་མཁས་པའི་བསྟན་བཅོས་ང་རྒྱལ་འཇོམས་པ་རུ། །བཅོམ་ལྡན་འདས་ཀྱིས་བསྟན་པ་དེ་ནི་རྟོག་གེས་ཇི་ལྟར་ཤེས་པར་འགྱུར་བ་མིན། །མེ་ལོང་དང་ནི་པྲ་ཏི་སེ་ན་དང་འདྲ་དུས་གསུམ་ཡང་དག་རིག་བྱེད་འདི། །དངོས་དང་དངོས་མེད་རྟོག་པའི་དྲ་བ་དང་བྲལ་ཡེ་ཤེས་གང་ཞིག་གཉིས་མེད་པའོ། །ཞེས་པ་ལ་སོགས་པ་རྒྱ་ཆེར་གསུངས་པའི་ཕྱིར་རོ། །དེ་ལྟ་བས་ན་བསྡུས་པའི་རྒྱུ་ཙམ་དང༌། པཎྜི་ཏའི་འགྲེལ་པས་ནི་ཅི་ཡང་མི་རྟོགས་ཏེ་དོན་མེད་པ་དང་ཕྱིན་ཅི་ལོག་པའོ། །འོ་ན་དེ་དག་ཏུ་ཆུའི་དབང་ལ་སོགས་པ་མ་དག་པ་དང༌། བུམ་པའི་དབང་ཆད་པ་དང༌། དབང་བཞི་པ་དང༌། སློབ་དཔོན་གྱི་དབང་འཁྲུལ་བ་ལ་སོགས་པས་སྐྱོན་དུ་མ་དང་བཅས་པ་ཡིན་ན། འདིར་བརྗོད་པའི་དབང་བཅུ་གཅིག་སློབ་དཔོན་གྱི་དབང་དང་བཅས་པ་དེ་ཉིད་གང་དུ་གསུངས་ཞེ་ན། དེ་དག་ནི་རྩ་བའི་རྒྱུད་ཐམས་ཅད་ལས་ངེས་པའི་དོན་དུ་གསུངས་སོ། །ཞེས་པ་ས་བཅུ་པ་རྣམས་ཀྱིས་མཐུན་པར་བཀྲལ་བ་ཉིད་དོ། །གཞན་ཡང་དུས་ཀྱི་འཁོར་ལོ་བསྡུས་པའི་རྒྱུད་ལས་ཀྱང་
@
གསལ་བར་གསུངས་ཤིང༌། མཁའ་འགྲོ་མ་རྡོ་རྗེ་གུར་ལས་ཀྱང༌། ཆུ་ཡི་དབང་ནི་དང་པོ་སྟེ། །ཅོད་པན་དབང་བསྐུར་གཉིས་པའོ། །གསུམ་པ་དར་དཔྱངས་དབང་བསྐུར་ཏེ། །རྡོ་རྗེ་དྲིལ་བུ་བཞི་པའོ། །ལྔ་པ་རང་གི་བདག་པོ་ཉིད། །མིང་གི་དབང་ནི་དྲུག་པ་སྟེ། །སངས་རྒྱས་རྗེས་གནང་བདུན་པར་འདོད། །བརྒྱད་པ་བུམ་པའི་དབང་ཡིན་ཏེ། །གསང་བའི་དབང་གིས་དགུ་པ་ཡིན། །ཤེས་རབ་དབང་བསྐུར་བཅུ་པའོ། །དེ་ཉིད་རྡོ་རྗེའི་རབ་སྦྱོར་གྱིས། །རྡོ་རྗེ་བརྟུལ་ཞུགས་ཀུན་སྦྱིན་ཞིང༌། །རང་ཉིད་སྟོན་པར་ལུང་སྟོན་པ། །འདི་ཉིད་དབང་བསྐུར་ཆོ་ག་ཡིན། །ཞེས་གསུངས་སོ། །དེ་ཡང་དབང་བཞི་པ་ནི། དེ་ཉིད་རྡོ་རྗེའི་རབ་སྦྱོར་གྱིས། །ཞེས་པ་འདིས་བསྟན་ཏོ་ཞེས། དཔལ་ཕྱག་ན་རྡོ་རྗེས་འཁོར་ལོ་སྡོམ་པ་བསྡུས་པའི་རྒྱུད་ཀྱི་འགྲེལ་པར། དྲངས་ནས་རྣམ་པར་ཕྱེའོ། །སློབ་དཔོན་གྱི་དབང་ནི། རང་ཉིད་སྟོན་པར་ལུང་སྟོན་པ། །ཞེས་པ་འདིས་བསྟན་ཏོ། །དེ་ལ་རེ་ཞིག་དབང་བདུན་ནི། དཔལ་དགྱེས་པའི་རྡོ་རྗེ་རྩ་བའི་རྒྱུད་ལས། བྱིས་པ་སྐྱེས་པ་མ་ཡིས་ནི། །ཆུ་ཡི་ཁྲུས་ནི་བྱེད་པའོ། །དེ་ལ་གཙུག་ཕུད་གཞག་པ་ནི། །ཅོད་པན་དུ་ནི་ཡོངས་སུ་བརྟག །དེ་ལ་རྣ་བ་ཕུག་པ་ནི། །དར་དཔྱངས་དབང་ནི་ཞེས་སུ་བརྗོད། །བརྡུངས་པས་ངུ་བར་གྱུར་པ་ནི། །རྡོ་རྗེ་དྲིལ་བུའི་དབང་ཡིན་ནོ། །ལོངས་སྤྱོད་ལྔ་ནི་བརྟུལ་ཞུགས་ཏེ། །མིང་གིས་མིང་གི་དབང་ཡིན་ནོ། །བསླབ་པ་ལ་ནི་ཕ་དག་གིས། །རྟག་ཏུ་རྗེས་སུ་གནང་བ་བྱིན། །དེ་ལྟར་རྣམ་པ་བདུན་གྱིས་ནི། །དབང་བདུན་པོ་ནི་བསྟན་པའོ། །ཅེས་པ་དང༌། དཔལ་རྡོ་རྗེ་སྙིང་པོས་ཀྱང༌། བླ་མ་རྡོ་རྗེ་སློབ་དཔོན་གྱིས་དབང་རྣམ་པ་བདུན་གྱིས་བྱིན་གྱིས་བརླབས་ལ། དེ་ནས་ཀུན་རྫོབ་དཀར་པོ་དང༌། དེ་ལས་བྱུང་བའི་བདེ་བས་སེམས་བསྐྱེད་པར་བྱ། ཞེས་པ་དང༌། དེ་བས་ན་རྡོ་རྗེའི་རིགས་ནི་མངོན་པར་དབང་བསྐུར་བ་བདུན་གྱིས་མིང་ཐོབ་བོ་ཞེས་གསུངས་ཤིང༌། དང་པོའི་སངས་རྒྱས་ལས་ཀྱང༌། གང་ཡང་དང་པོར་དབང་བདུན་ནི། ། བྱིས་པ་རྣམས་ནི་གཞུག་པ་སྟེ། །ཞེས་པ་དང༌། ཆུ་དང་ཅོད་པན་དར་དཔྱངས་དང༌། །རྡོ་རྗེ་དྲིལ་བུ་བརྟུལ་ཞུགས་ཆེ། །མིང་དང་རྗེས་གནང་བཅས་པ་སྟེ། །རྣམ་བདུན་དབང་ངོ་རྒྱལ་པོ་ཀྱེ། །ལུས་ངག་ཡིད་ནི་དག་བྱེད་པ། །མངོན་པར་
@
དབང་བསྐུར་གཉིས་གཉིས་ཏེ། །རྗེས་གནང་ཡེ་ཤེས་དག་པ་ཡིན། །གཞན་ནི་ཁམས་སོགས་ཡང་དག་དག །ཆུ་ཡི་ཁམས་རྣམས་དག་པར་བྱེད། །ཅོད་པན་གྱིས་ནི་ཕུང་པོ་དག །དར་དཔྱངས་ཕ་རོལ་ཕྱིན་པ་དག །རྡོ་རྗེ་དྲིལ་བུ་མི་འགྱུར་ཆེ། །སངས་རྒྱས་གསུང་རྒྱུན་མི་འཆད་དང༌། །ཉི་ཟླ་གཅིག་ཏུ་དག་པའོ། ། རྡོ་རྗེ་བརྟུལ་ཞུགས་མི་འཕོ་བ། །ཡུལ་དང་དབང་པོ་དག་པའོ། །མིང་ནི་བྱམས་པ་ལ་སོགས་དག ། གནང་བ་སངས་རྒྱས་ཉིད་དུ་དག། དབང་བདུན་པོ་ནི་འདི་ཡིན་ཏེ། །དཀྱིལ་འཁོར་བཞེངས་ལ་སྦྱིན་པར་བྱ། །ཞེས་གསུངས་སོ། །དེ་བཞིན་དུ། དབང་གོང་མ་ཡང༌། བུམ་པ་ལ་སོགས་པ་འཇིག་རྟེན་པའི་དབང་གསུམ་ནི། ཀུན་རྫོབ་སྟེ་དྲང་བའི་དོན་ཏོ། །འཇིག་རྟེན་ལས་འདས་པའི་དབང་བཞི་པ་ནི། དོན་དམ་པ་སྟེ་ངེས་པའི་དོན་ཏོ། །དེ་ཡང་རྩ་བའི་རྒྱུད་ལས། འཇིག་རྟེན་ཀུན་རྫོབ་རྣམ་པ་གསུམ། །བཞི་པ་དག་ནི་དོན་དམ་ཉིད། །ཅེས་པ་དང༌། འགྱུར་ཞིང་འགྱུར་ཏེ་དེ་ནས་འཛག །དེ་ནས་གཞན་ནི་འཛག་མེད་པའོ། །མངོན་པར་དབང་བསྐུར་རིམ་གསུམ་གྱིས། །ལུས་ངག་ཡིད་ནི་ཡང་དག་དག །བཞི་པ་ཡེ་ཤེས་དག་པ་སྟེ། ། ཞེས་པ་དང༌། བྱིས་པ་དར་མ་དེ་ནས་རྒན། །བཞི་པ་དག་ནི་སྐྱེ་དགུའི་བདག །ཅེས་པ་ལ་སོགས་པ་གསུངས་པ་ལ། དཔལ་ཕྱག་ན་རྡོ་རྗེའི་ཞལ་སྔ་ནས་ཀྱང༌། འདིར་ཤེས་རབ་ཀྱི་ཡན་ལག་ལ་འཇིག་རྟེན་དང་འཇིག་རྟེན་ལས་འདས་པའི་བདེན་པས་དབང་བསྐུར་བ་བཞིའོ། །དེ་ལ་གསུམ་ནི་འཇིག་རྟེན་ཀུན་རྫོབ་པ་སྟེ། བཞི་པ་ནི་དོན་དམ་པའོ། །དེ་ཡང་རྣལ་འབྱོར་གྱིས་རྟོགས་པར་བྱ་སྟེ། བླ་མ་དམ་པའི་གདམས་ངག་ལས་དོན་དམ་པའི་བདེན་པས་རྟོགས་པར་བྱའོ། །དེ་བཞིན་དུ། འདུས་པ་ཕྱི་མར་བཅོམ་ལྡན་འདས་ཀྱིས་གསུངས་པ། དབང་བསྐུར་རྣམ་གསུམ་ཐ་དད་པ། །རྒྱུད་འདི་རུ་ནི་རབ་ཏུ་བསྟན། །དང་པོ་བུམ་པའི་དབང་ཡིན་ཏེ། །གཉིས་པ་གསང་བའི་དབང་དུ་འདོད། །ཤེས་རབ་ཡེ་ཤེས་གསུམ་པ་སྟེ། ། བཞི་པ་དེ་ཡང་དེ་བཞིན་ནོ། །ཞེས་པ་དང༌། དེ་བཞིན་དུ། ཀྱཻའི་རྡོ་རྗེར་ཡང༌། སློབ་དཔོན་གསང་བ་ཤེས་རབ་དང༌། །བཞི་པ་དེ་ཡང་དེ་བཞིན་ནོ། ། ཞེས་འཁོར་ལོ་སྡོམ་པ་བསྡུས་པའི་རྒྱུད་ཀྱི་འགྲེལ་པར་དྲངས་ནས་གསུངས་སོ། །དགྱེས་པའི་རྡོ་རྗེ་རྩ་
@
བའི་རྒྱུད་ལས་ཀྱང༌། འཇིག་རྟེན་འཇིག་རྟེན་འདས་དབྱེ་བས། །དབང་ནི་རྣམ་པ་གཉིས་སུ་བརྗོད། ། འདོད་པའི་འབྲས་བུ་རྣམ་པ་གཉིས། །གཞི་འདི་ལས་ནི་འབྱུང་བར་བཤད། །སྐུ་གསུང་ཐུགས་སུ་ཕྱེ་བ་ལས། །བུམ་པ་གསང་བ་ཞེས་བྱ་དང༌། །ཤེས་རབ་ཡེ་ཤེས་བྱ་བ་དང༌། ། མངོན་པར་དབང་བསྐུར་གསུམ་དུ་བསྟན། །སྐུ་གསུང་ཐུགས་དང་ཡེ་ཤེས་ཕྱིར། །མངོན་པར་དབང་བསྐུར་རྣམ་པ་བཞི། །བུམ་པ་གསང་བ་ཤེས་རབ་དང༌། །ཡེ་ཤེས་དབང་དང་བཞི་རུ་བཤད། །ཅེས་གསུངས་སོ། །དགྱེས་པའི་རྡོ་རྗེ་བསྡུས་པའི་རྒྱུད་ཀྱིས་འགྲེལ་པར་ཡང༌། བདུན་དང་བཅུ་དང་བཅུ་གཅིག་སོགས། །དང་པོའི་སངས་རྒྱས་རྒྱུད་ཆེན་དང༌། ། འབུམ་ཕྲག་ལྔ་སོགས་རྒྱུད་ཆེན་རྣམས། །གང་ཡིན་དེར་བསྟན་འདིར་བསྡུས་ཙམ། །དེ་བས་ན་དབང་བཞི་དང་བཅུ་གཅིག་ལ་སོགས་པའི་གོ་རིམ་དང་དགོས་པ་རྣམ་པར་དག་པ་རྣམས་རྒྱུད་ཆེན་པོ་དེ་དག་ན་གསལ་བས། འདིར་ནི་མདོར་བསྡུས་ཏེ་བསྟན་པ་ཙམ་ཡིན་པས་དེ་དག་ལས་རྟོགས་པར་བྱའོ། །ཞེས་པ་ལ་སོགས་པ་གསུངས་ཏེ། དེ་ལྟར་ན། དབང་བདུན་དང༌། བཅུ་དང༌། བཅུ་གཅིག་གི་རིམ་པ་དང་གྲངས་ངེས་པ་དང༌། དག་པ་དང་འབྲས་བུའི་ངེས་པ་འདི་ནི་རྩ་བའི་རྒྱུད་ཐམས་ཅད་ལས་ངེས་པའོ། །དེ་ལ་འཇིག་རྟེན་པའི་དབང་བཅུ་ནི། འཇིག་རྟེན་ལས་འདས་པ་བཅུ་གཅིག་པ་ཁོ་ནའི་དོན་དུ་ཡིན་ལ། དེ་མཐར་ཕྱིན་པ་ནི་དེ་བཞིན་གཤེགས་པའི་ཐུགས་ཏེ། མཚན་ཡང་དག་པར་བརྗོད་པ་ལ་སོགས་པར་གསུངས་སོ། །དེ་ཡང་ཚིགས་སུ་བཅད་པ་བརྒྱ་དྲུག་ཅུ་རྩ་གཉིས་པོ་འདི་རྣམས་ཀྱིས་ཐེག་པ་ཐམས་ཅད་ལས་ཕྱུང་ནས། བཅོམ་ལྡན་འདས་རྡོ་རྗེ་འཛིན་པའི་ཐུགས། ཀུན་ཏུ་བཟང་པོ་མཆོག་ཏུ་མི་འགྱུར་བའི་བདེ་བ་ཆེན་པོ་ནམ་མཁའི་ཁམས་ཀྱི་མཐར་ཐུག་པ་ཀུན་ནས་སྣང་བར་བྱེད་པ་རྣམ་པར་དག་པའི་ཡེ་ཤེས་ཀྱི་ཚོགས་བསགས་པ། ཟབ་ཅིང་རྒྱ་ཆེ་བའི་གཟུགས་འཆང་བ། རང་བཞིན་གྱིས་འོད་གསལ་བ། ཐོག་མ་དང་ཐ་མ་མེད་པ། བདག་དང་བདག་གི་བའི་གཟུང་བ་དང་འཛིན་པ་ལ་སོགས་པའི་རྣམ་པར་རྟོག་པའི་དྲི་མ་དང་བྲལ་བ། དུས་ཐམས་ཅད་ལ། ཀུན་ནས་ཉོན་མོངས་པ་མེད་པ། ཆོས་ཐམས་ཅད་ཀྱི་རང་བཞིན་མཁྱེན་པ། འཁོར་བའྀ་
@
བག་ཆགས་ལས་རྣམ་པར་གྲོལ་བ། འགྲོ་བ་དང་འོང་བ་དང་བྲལ་བ། སྤྲོས་པ་མེད་པའི་ངོ་བོ། རང་གི་ངང་གིས་འཇུག་ཅིང༌། འཕེལ་བའི་ཏིང་ངེ་འཛིན་དང་གཟུགས་སྣ་ཚོགས་པ་རྣམས་ཀྱི་རྟེན། བུམ་པ་བཟང་པོ་དང༌། དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་བཞིན་དུ་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ། ཐུབ་པ་ཆེན་པོ་རྣམས་ཀྱི་ཡང་སྤྱོད་ཡུལ་མ་ཡིན་ལ། སེམས་ཅན་གྱི་ཕུང་པོ་ཆེན་པོ་མཆོག་ཏུ་ཞི་བར་བྱེད་པ། སྒྱུ་མ་ལྟ་བུ་རྨི་ལམ་ལྟ་བུ་གཟུགས་བརྙན་ལྟ་བུ་སྒྲ་བརྙན་ལྟ་བུས་ཡང་དག་པར་བསྡུས་པ་སྟེ། སྲིད་པ་གསུམ་གྱིས་མཆོད་པར་བྱ་བ་རྣལ་འབྱོར་པའི་ཡེ་ཤེས་རང་རིག་པ་མཆོག་ཏུ་མི་འགྱུར་བའི་བདེ་བ་འདི་ཉིད་ནི་རྣལ་འབྱོར་པས་དོར་བར་མི་བྱའོ། །ཞེས་པ་དེ་བཞིན་གཤེགས་པའི་ངེས་པའོ། །ཞེས་འཕགས་པ་སྤྱན་རས་གཟིགས་ཀྱིས་དྲི་མ་མེད་འོད་དུ་གསུངས་ཤིང༌། ཡང་དེ་ཉིད་ལས། སངས་རྒྱས་བཅོམ་ལྡན་འདས་ནི་གཟུགས་ཀྱི་སྐུར་མི་འགྱུར་ཏེ། གང་གི་ཕྱིར་ནམ་མཁའ་ལས་བྱུང་བའི་ཕྱིར་དང༌། རང་བྱུང་བའི་ཕྱིར་དང༌། རྣམ་པར་ཀུན་ལྡན་རྣམ་པ་མེད་པའི་ཕྱིར་དང༌། ཐིག་ལེ་བཞི་འཛིན་པའི་ཕྱིར་དང༌། ཆ་མེད་ཆ་ལས་འདས་པའི་ཕྱིར་དང༌། དགའ་བ་བཞི་པའི་རྩེ་མོ་འཛིན་པའི་ཕྱིར་དང༌། ཆགས་བྲལ་དང་པོ་ཆགས་པ་ཆེ་བའི་ཕྱིར་དང༌། བདག་གིར་མི་འཛིན་པའི་ཕྱིར་དང༌། ངར་མི་འཛིན་པའི་ཕྱིར་དང༌། ཁམས་ཐམས་ཅད་མི་ཟད་པའི་ཕྱིར་དང༌། གསང་སྔགས་དོན་ཀུན་བསྐྱེད་པའི་ཕྱིར་དང༌། ཐིག་ལེ་ཆེན་པོ་ཡི་གེ་མེད་པའི་ཕྱིར་དང༌། སྟོང་པ་ཆེན་པོ་ཡི་གེ་ལྔའི་ཕྱིར་དང༌། ཐིག་ལེ་སྟོང་པ་ཡི་གེ་དྲུག་གི་ཕྱིར་དང༌། མཁའ་ལྟར་མཉམ་པ་ཉིད་ལ་གནས་པའི་ཕྱིར་རོ། །ཞེས་པ་དང༌། ཇི་སྲིད་དུ་འཇིག་རྟེན་པའི་སེམས་ཡོད་པ་དེ་སྲིད་དུ་ཆོས་རྣམས་གཅིག་དང་དུ་མས་རྣམ་པར་དཔྱོད་དེ་སྐད་ཅིག་མའྀ་སེམས་སྣང་བའི་ཕྱིར་རོ། །གང་གི་ཚེ་སེམས་སྐད་ཅིག་མའི་ཆོས་དང་བྲལ་བ་དེའི་ཚེ་རང་བཞིན་མེད་པ་ཞེས་བརྗོད་དེ། དེའི་ཕྱིར་རང་བཞིན་མེད་པའི་ཕྱོགས་ནི་བཅོམ་ལྡན་འདས་ཀྱིས་ཕྱོགས་མེད་པར་གསུངས་སོ། །ཕྱོགས་ཞེས་བྱ་བ་ནི་དངོས་པོ་དང༌། དངོས་པོ་མེད་པ་དང༌། ཡོད་པ་དང་མེད་པ་དང༌། ཡིན་པ་དང་མ་
@
ཡིན་པ་དང༌། གཅིག་དང་གཅིག་མ་ཡིན་པ་དང༌། རྟག་པ་དང་ཆད་པ་དང༌། སྲིད་པ་དང་མྱ་ངན་ལས་འདས་པ་དང༌། གཟུགས་དང་གཟུགས་མ་ཡིན་པ་དང༌། སྒྲ་དང་སྒྲ་མ་ཡིན་པ་དང༌། སྐད་ཅིག་དང་སྐད་ཅིག་མ་ཡིན་པ་དང༌། ཆགས་དང་ཆགས་པ་མ་ཡིན་པ་དང༌། ཞེ་སྡང་དང་ཞེ་སྡང་མ་ཡིན་པ་དང༌། གཏི་མུག་དང་གཏི་མུག་མ་ཡིན་པ་ཞེས་པ་དེ་ལྟ་བུ་ལ་སོགས་པ་རྣམས་ནི་ཕྱོགས་ཏེ་ཕན་ཚུན་ལྟོས་པ་དང་བཅས་པ་ཉིད་ཀྱི་ཕྱིར་རོ། །ཕྱོགས་འདི་དང་བྲལ་བ་ནི་སངས་རྒྱས་རྣམས་ཀྱི་མི་གནས་པའི་མྱ་ངན་ལས་འདས་པ་རང་བཞིན་མེད་པ་སྟེ། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱིས་དེ་ཁོ་ན་ཉིད་ཅེས་གསུངས་སོ། །ཞེས་པ་དང༌། བཅོམ་ལྡན་འདས་དེ་ཉིད་རྒྱུའི་མཚན་ཉིད་ཕ་རོལ་ཏུ་ཕྱིན་པའི་ཚུལ་ལ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངོ་བོ་ཉིད་ཀྱི་སྐུ། ཞེས་གསུངས་སོ། །ཞེས་པ་དང༌། བཅོམ་ལྡན་འདས་དེ་ཉིད་འབྲས་བུའི་མཚན་ཉིད་ཀྱི་སྔགས་ཀྱི་ཚུལ་ལ་ལྷན་ཅིག་སྐྱེས་པའི་དགའ་བ་དང་ལྷན་ཅིག་སྐྱེས་པའི་སྐུ་ཞེས་གསུངས་ཏེ། གཟུང་བ་དང་འཛིན་པ་སྤངས་པ་རྣམ་པར་ཤེས་པའི་ཆོས་ཉིད་ལས་འདས་པ། སྲིད་པ་དང་མྱ་ངན་ལས་འདས་པ་ལ་རབ་ཏུ་མི་གནས་པ། སངས་རྒྱས་རྣམས་ཀྱི་འདུས་པ་དང༌། ལྷ་མོ་རྣམས་ཀྱི་སྡོམ་པ་ཡང་ཡེ་ཤེས་ཀྱི་སྐུ་འདི་དང་ལྷན་ཅིག་རོ་མཉམ་པ་ཉིད་དོ། །ཞེས་པ་ངེས་པའི་དོན་ཏོ། །ཞེས་པ་དང༌། དེ་བཞིན་དུ། རྒྱུད་གཞན་དག་ཏུ་ཡང་དེ་བཞིན་གཤེགས་པས་རྡོ་རྗེའི་རྣལ་འབྱོར་ཕྱག་རྒྱ་ཆེན་པོའི་དངོས་གྲུབ་སྟེར་བར་བྱེད་པ་པོ་གསུངས་སོ། །རྡོ་རྗེའི་རྣལ་འབྱོར་རྣམ་པར་དག་པ་སྐད་ཅིག་གཅིག་གིས་མངོན་པར་རྫོགས་པར་སངས་རྒྱས་པ་དམ་པའི་དོན་ཆེན་པོ་མཆོག་ཏུ་མི་འགྱུར་བའི་ལྷན་ཅིག་སྐྱེས་པའི་དགའ་བ་འདི་ནི། འདོད་པའི་སྲིད་པ་ལ་མི་གནས། གཟུགས་ཀྱི་སྲིད་པ་ལ་མི་གནས། གཟུགས་མེད་པའི་སྲིད་པ་ལ་མི་གནས། འདོད་པའི་མྱ་ངན་ལས་འདས་པ་ལ་མི་གནས། གཟུགས་ཀྱི་མྱ་ངན་ལས་འདས་པ་ལ་མི་གནས། གཟུགས་མེད་པའི་མྱ་ངན་ལས་འདས་པ་ལ་མི་གནས་ཏེ་སྲིད་པ་དང་མྱ་ངན་ལས་འདས་པ་ལ་མི་གནས་པ་ཉིད་ཀྱི་ཕྱིར་རོ། །གཉི་ག་ལ་ཡང་མི་གནས་ཏེ་ཕན་ཚུན་འགལ་
@
བའི་ཕྱིར་རོ། །སྲིད་པ་དང་མྱ་ངན་ལས་འདས་པ་ནི་གཅིག་པ་ཉིད་མ་ཡིན་ཏེ་གྲིབ་མ་དང་ཉི་མ་བཞིན་ནོ། །ཞེས་པ་ལ་སོགས་པ་རྒྱ་ཆེར་གསུངས་ཤིང༌། ཡང་དེ་ཉིད་ལས། གཉིས་མེད་གཡོ་བ་མེད་དང་རིགས་མེད་དང༌། །འདོད་དང་མཆོག་ཏུ་མི་འགྱུར་འདོད་ཆགས་ཆེ། །དངོས་དང་དངོས་པོ་མེད་པ་མེད་པ་དང༌། །ཡེ་ཤེས་དང་ནི་སེམས་དཔའ་ཀུན་ཏུ་བཟང༌། ། ཉོན་མོངས་མེད་དང་ཉོན་མོངས་ཆེན་པོ་དང༌། །ལྷན་སྐྱེས་དཔལ་ལྡན་བྱང་སེམས་ཐིག་ལེ་འཛིན། །དཔལ་ལྡན་དུས་ཀྱི་འཁོར་ལོ་རྡོ་རྗེ་དང༌། །ཐབས་དང་ཤེས་རབ་བདག་ཉིད་རྣལ་འབྱོར་རོ། ། ཞེས་ཕྱག་རྒྱ་ཆེན་པོ་རྣམ་གྲངས་དུ་མས་གསུངས་སོ། །དགྱེས་པའི་རྡོ་རྗེ་རྩ་བའི་རྒྱུད་ལས་ཀྱང༌། རྣམ་རྟོག་རྒྱ་རུ་ཆུད་པ་ཡི། །འགྲོ་བ་གསུམ་པོ་རྣམ་གཟིགས་ནས། །ཇི་ལྟ་ཇི་ལྟར་གྲོལ་འགྱུར་བས། །དེ་དང་དེ་ཡི་ཐབས་བསྟན་ཏོ། །རྣམ་རྟོག་བག་ཆགས་ཀྱིས་བཅིངས་ལ། ། ཐོག་མར་རྟོག་པའི་ཆོ་ག་བསྟན། །རྣམ་རྟོག་རང་བཞིན་ཤེས་པ་ན། །མི་རྟོག་པ་ལ་འཇུག་པར་བྱ། །དཀྱིལ་འཁོར་འཁོར་ལོའི་ཁང་པ་དང༌། །ལྷ་རྣམས་ཇི་ལྟར་བསྐྱེད་པ་དང༌། །ཡེ་ཤེས་དགུག་དང་དབང་བསྐུར་དང༌། །དེ་བཞིན་འཁོར་ལོ་རྩ་དང་ནི། །ཁུ་བ་རླུང་རྣམས་གང་བསྟན་སྟེ། །བྱིས་པ་རྣམས་ནི་གཞུག་པའི་ཕྱིར། །འཇིག་རྟེན་མགོན་པོས་བསྟན་པ་ཡིན། །མ་ཡིན་ངེས་དོན་གཞན་དུ་དཔྱད། །དཀྱིལ་འཁོར་ཚུལ་དང་ལྷ་དག་དང༌། །ཡེ་ཤེས་དགུག་དང་དབང་བསྐུར་དང༌། །ཁུ་བ་རླུང་དུ་སུ་ལྟ་བ། །དགྱེས་པའི་རྡོ་རྗེ་ངེས་མི་ཤེས། །ཞེས་པ་དང༌། ཕྱག་རྒྱ་ཆེ་ལ་རབ་འབད་ནས། །འགྲོ་འམ་འཆག་དང་ཉལ་བ་དང༌། ། དེ་བཞིན་མཚམས་མེད་ལས་བྱས་ནའང༌། །གྲོལ་འགྱུར་འདི་ལ་ཐེ་ཚོམ་མེད། །འདི་གནས་བཞིན་དུ་རྣལ་འབྱོར་གང༌། །བཙུན་མོའི་འཁོར་དང་ལྡན་ན་ཡང༌། །ང་ཡིས་འཆིང་བ་མ་མཐོང་སྟེ། །འདི་ཉིད་ད་ལྟ་ཀྱེའི་རྡོ་རྗེ། །ཞེས་གསུངས་ལ། དགྱེས་པའི་རྡོ་རྗེ་བསྡུས་པའི་རྒྱུད་ལས་ཀྱང༌། གང་དུ་ཡིད་ཀྱིས་མ་བསྒོམས་ན། །འགྲོ་བ་ཐམས་ཅད་བསྒོམས་འགྱུར་ཏེ། ། བསྒོམ་པ་མེད་པའི་སྒོམ་ཉིད་ཀྱིས། །ཆོས་རྣམས་ཐམས་ཅད་ཡོངས་ཤེས་བྱ། །ཞེས་པ་དང༌། བཟའ་དང་བཏུང་དང་བླུགས་པ་དང༌། །ཉལ་དང་ལོག་དང་སེམས་དཔའ་ནའང༌། ། ཕྱག་རྒྱ་ཆེ་ལ་
@
མངོན་ཞེན་ན། །དེ་ཡིས་མཆོག་ཏུ་གྲོལ་བར་འགྱུར། །ཞེས་པ་ལ་སོགས་པ་རྒྱ་ཆེར་གསུངས་སོ། །ལུང་གཞན་ནི་ཡི་གེ་མང་དུ་དོགས་ནས་རེ་ཞིག་འདིར་མ་བྲིས་སོ། །དེ་ལྟར་བདག་གིས་དཔལ་ལྡན་ས་བཅུ་པའི། །གསུང་གི་བདུད་རྩི་ཉེ་བར་བསྟེན་པ་ལས། །དྲང་དོན་ངེས་དོན་ཇི་བཞིན་ལེགས་རྟོགས་ནས། །རྣམ་དག་དབང་འདི་གཞན་གྱིས་བསྐུལ་ཕྱིར་བཀོད། །འདིར་ཡང་རང་བཟོ་ཕྱོགས་ཞེན་ཀུན་སྤངས་ནས།། རྩ་བའི་རྒྱུད་ཆེན་རྣམས་ཀྱི་རྗེས་འཇུག་པ། །ས་བཅུའི་དབང་ཕྱུག་རྣམས་ཀྱི་འགྲེལ་པ་བཞིན། ། གསལ་བར་བཀོད་མོད་དེ་ལྟ་ན་ཡང་འདིར། །བདག་བློའི་ཉེས་པས་གལ་ཏེ་འཁྲུལ་སྲིད་ན། ། རྡོ་རྗེ་འཛིན་དབང་རྣམས་ལ་བཟོད་པར་གསོལ། །འདི་ལས་བྱུང་བའི་དགེ་བ་རབ་དཀར་བ། །གང་ཡིན་དེ་ཡང་མཐའ་ཡས་འགྲོ་ལ་སྦྱིན། །དེས་ནི་འགྲོ་ཀུན་དབང་བཞིའི་ལམ་ཞུགས་ཏེ། །རྣམ་ཐར་ཚད་མེད་བསྙེན་སྒྲུབ་རྣམ་པ་བཞིས། །ལུས་ངག་སེམས་དང་ཆགས་པའི་སྒྲིབ་སྦྱངས་ནས། །ཟག་མེད་སྐུ་བཞིའི་དཔལ་ལ་སྤྱོད་པར་ཤོག །ཀྱེ་མ་དེང་སང་སྙིགས་མའི་དུས་འདི་ན། །ལམ་གྱི་སྙིང་པོ་དབང་ཉིད་ཡིན་ནོ་ཞེས། །དེ་ཡི་རྣམ་གཞག་མཛད་པ་རབ་མང་ཡང༌། །རྩ་བའི་རྒྱུད་བཞིན་རྟོགས་པ་ཤིན་ཏུ་ཉུང༌། །རྩ་བའི་རྒྱུད་ཆེན་རྣམས་ཀྱི་དོན་གསལ་བ། །སེམས་དཔའི་འགྲེལ་མཆོག་ཉི་མའི་འོད་ཤར་ཡང༌། །ལོག་པའི་བཤད་པས་བློ་མིག་སྒྲིབ་རྣམས་དང༌། །ཕྱོགས་ཞེན་ཁུང་ཞུགས་རྣམས་ཀྱིས་མཐོང་མི་འགྱུར། །དཔལ་ལྡན་འཇིག་རྟེན་མགོན་པོ་འཇམ་པའི་དབྱངས། །རྡོ་རྗེ་འཛིན་དང་རྡོ་རྗེ་སྙིང་པོ་སོགས། །ཀུན་གཟིགས་དཔའ་བོ་བདེན་པ་གསུང་རྣམས་ཀྱིས། །རྣམ་པར་སྨད་གང་དེ་ལ་འཇུག་བྱེད་ཅིང༌། །དེ་དག་རྣམས་ཀྱིས་མཐུན་པར་རབ་བསྔགས་པའི། །རྣམ་དག་ལམ་ཆེན་འདི་ལ་རྣམ་པ་བརྒྱར། །སྨོད་པར་བྱེད་ཅིང་རྒྱབ་ཀྱིས་ཕྱོགས་ནས་སླར། ། མངོན་ཤེས་ལྔ་མེད་མཁས་པའི་ང་རྒྱལ་གྱིས། །བསྡུས་བརྒྱུད་སྦས་པའི་རྒྱུད་ཀྱི་དགོངས་པའི་སྐད། །མི་ཤེས་བཞིན་དུ་ཇི་བཞིན་སྒྲར་བཟུང་ནས། །རང་དགའི་བློ་ཡིས་ལོག་པར་བཀྲལ་བ་ཡི། །རྗེས་སུ་འཇུག་པ་དེ་དག་ཇི་ཞིག་འདྲ། །དེ་ནི་དེ་དག་རྒྱལ་བའི་འཕྲིན་ལས་དང༌། །རྒྱལ་སྲས་རྣམས་ཀྱི་སྨོན་ལམ་རྒྱ་མཚོའི་མཐུས། །རང་
@
རིགས་རྒན་པོའི་མངོན་ཞེན་རབ་སྤངས་ནས། །གཟུ་བོར་གནས་པའི་བློ་ཡིས་ལེགས་དཔྱད་དེ། །དྲང་དང་ངེས་དོན་རྣམ་པར་འབྱཻད་མཁས་པ། །འཕགས་པ་རྣམས་ཀྱི་གསུང་གི་རྗེས་འབྲངས་ནས། །རྒྱུད་དོན་མ་ནོར་གསལ་བར་རབ་རྟོགས་ཏེ། །འགྲོ་མང་ལོག་པའི་ལམ་ནས་ལྡོག་གྱུར་ཅིག ། གང་གིས་དྲིན་གྱིས་བདག་ཀྱང་ཅི་ཞིག་ལྟར། །ཟབ་ཡངས་སེམས་དཔའི་འགྲེལ་པས་རྗེས་བཟུང་བའི། །མགོན་དེ་དག་ལ་རྟག་པར་ཕྱག་འཚལ་ཞིང༌། །སྲིད་གཞན་དུ་ཡང་དེ་བཞིན་སྨོན་ལམ་བགྱིད། །དབང་གི་ཆོ་ག་ཡེ་ཤེས་རྒྱ་མཚོ་ཞེས་བྱ་བ། བློ་ལྡན་མང་པོས་བསྐུལ་བའི་ངོར། དགེ་སློང་རྡོ་རྗེ་འཛིན་པ་ཤེས་རབ་རྒྱལ་མཚན་དཔལ་བཟང་པོས། དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།།  །།སླད་ནས་ཀྱང་རྒྱ་དཔེ་ལ་གཏུགས་ནས་ཅུང་ཟད་བཅོས་ཤིང་སྔགས་རྣམས་ཀྱི་ཞུས་དག་ལེགས་པར་བགྱིས་པས། སླད་ཆད་འབྲི་བ་རྣམས་ཀྱང་འདི་ཁོ་ན་བཞིན་མཛད་པར་ཞུ། ཞུས་དག །མངྒ་ལཾ་བྷ་ཝནྟུ།  (མ་དཔེ་ནི་འབྲས་གནས་བཅུའི་དཔེ་རྙིང་ཕྱི་ཀ ༢༠༧ པར་མ་ཡིན།) 