@
༄༅། །བྱེད་པའི་རྩིས་ཀྱི་མཚན་ཉིད་བཞུགས།༄༅། །ན་མཿཤྲཱི་ཀཱ་ལ་ཙཀྲ་ཡ། ཀུན་མཁྱེན་དང་པོའི་སངས་རྒྱས་དང༌། །དབྱེར་མེད་བླ་མ་ལ་བཏུད་དེ། །ཉུང་ངུའི་ཚིག་གིས་རྒྱ་ཆེའི་དོན། །རབ་གསལ་བྱེད་པའི་རྩིས་བཤད་བྱ། ། ཞེས་པ་ནི་འདོད་པའི་ཡུལ་ལ་ཕྱག་བྱས་ནས། བྱེད་པའི་རྩིས་ཀྱི་མཚན་ཉིད་ངེས་པ་བཤད་པར་དམ་བཅས་པའོ། །དེ་ཉིད་གང་ཞེ་ན། དང་པོར་ཟླ་བའི་ངེས་པ་བཤད་པར་འདོད་ནས། ཟླ་བ་རེ་རེའི་དྷྲུ་བ་ནི། །སོ་སོར་ཟླ་བ་དག་པས་བསྒྱུར། །དེ་ལ་དང་པོའི་དྷྲུ་བ་བསྲེ། །རང་གྲངས་ལོན་རྣམས་འབུད་ཅིང་དོར། །ཞེས་སྨོས་སོ། །དོར་བའི་ལྷག་མ་གང་ཡིན་པ་དེ་ནི་དྷྲུ་བ་ཞེས་བརྗོད་དེ། སྤྱིའི་མཚན་ཉིད་ངེས་པའོ། །དེ་ལྟ་མོད་ཀྱི་ཟླ་བ་རེ་རེའི་དྷྲུ་བ་དེ་ཉིད་གང་ཞེ་ན། དེ་ལ་ཟླ་བ་རེའི་དྷྲུ་བ་ནི། གཟའ་གཅིག་ཆུ་ཚོད་ཟླ་བ་མེ། མཁའ་མདའི་ཆུ་སྲང༌། ཞེས་པ་གཟའི་དྷྲུ་བ་ཡིན་ནོ། །དེ་ལྟར་གང་ལས་རྟོག་ཞེ་ན། ཚེས་གྲངས་རེ་རེས་ཆུ་ཚོད་ལྔ་བཅུ་རྩ་དགུ་དང༌། ཆུ་སྲང་གསུམ་དང་དབུགས་བཞི་བཞི་སྤྱོད་པ་ནི་རྩ་བའི་ལོངས་སྤྱོད་དོ། །དེ་ཉིད་ཀྱི་ཕྱིར་ཚེས་སུམ་ཅུའི་མཐར་ནི་རེས་གཟའ་ཉི་ཤུ་རྩ་དགུ་དང༌། ཆུ་ཚོད་སུམ་ཅུ་རྩ་གཅིག་དང༌། ཆུ་སྲང་ལྔ་བཅུར་འགྱུར་ཡང༌། དེ་ལ་རེས་གཟའི་འཁོར་ལོ་བཞི་དོར་བས་ལྷག་མ་རེས་གཟའ་གཅིག་གོ །དེ་ལྟ་བས་ན་ཟླ་བ་རེ་རེ་ལ་རེས་གཟའ་གཅིག་དང་ཆུ་ཚོད་སུམ་ཅུ་རྩ་གཅིག་དང༌། ཆུ་སྲང་ལྔ་བཅུ་ནི་ངེས་པ་སྟེ་གྲུབ་པའི་མཐའོ། །དེའི་ཕྱིར་འདི་དག་གིས་ཟླ་བ་དག་པ་སོ་སོར་བསྒྱུར་བའམ། ཟླ་བ་དག་པས་འདི་དག་སོ་སོར་བསྒྱུར་བ་ནི་རྩ་བའི་ལོངས་སྤྱོད་དེ། གྲུབ་མཐའ་ལ་ལྟོས་པ་ཞེས་གསུངས་སོ། །དེ་བཞིན་དུ། ཚེས་རེ་རེ་ལ་རྐང་པའི་གནས་རེ་རེ་དང་དེའི་ཆ་ཤས་རེ་རེ་བགྲོད་པའི་ཕྱིར་ཟླ་བ་རེ་རེ་ལ་རྐང་པའི་གནས་སུམ་ཅུ་དང༌། དེའི་ཆ་ཤས་ཀྱང་དེ་ཉིད་དེ། དེ་ལ་
@
རྐང་པའི་འཁོར་ལོ་གཅིག་དོར་བས་ལྷག་མ་ཚོགས་གཉིས་སོ། །ཆ་ཤས་ཀྱང་རྐང་པའི་གནས་གཅིག་ཉིད་དུ་སུམ་སྟོང་བདུན་བརྒྱ་བརྒྱད་ཅུར་ཕྱེ་བའི་ཆ་ཤས་ཏེ་ཚེས་སོ་སོ་ལའོ། །ཟླ་བ་གཅིག་ལ་ནི་བརྒྱ་ཉི་ཤུ་རྩ་དྲུག་གི་ཆ་ཤས་གཅིག་སྟེ། དེ་ལྟར་བས་ན་རྐང་པའི་ཚོགས་གཉིས་ཆ་གཅིག་ཅེས་སྨོས་སོ། །དེ་བཞིན་དུ། ཚེས་ཞག་རེ་རེས་ཉི་མས་རྒྱུ་སྐར་ལ་ལོངས་སྤྱོད་པ་ནི། ཆུ་ཚོད་བཞི་དང༌། ཆུ་སྲང་ཉི་ཤུ་རྩ་གཅིག་དང༌། དབུགས་ལྔ་དང༌། འདོད་པའི་ཆ་ཤས་དགུ་སྟེ། ཟླ་བ་གཅིག་གིས་མཐའ་སྐར་མ་གཉིས་དང༌། ཆུ་ཚོད་བཅུ་དང༌། ཆུ་སྲང་ལྔ་བཅུ་རྩ་བརྒྱད་དབུགས་ཀྱི་ཆ་ཤས་བཅུར་འགྱུར་རོ། །དེའི་ཕྱིར། སྐར་མ་མིག ཕྱོགས་ཀྱི་ཆུ་ཚོད་ཀླུ་དབང་སྲང༌། ། དབུགས་གཉིས་འདོར་པའི་ཆ་ཤས་བཅུ། །ཞེས་སྨོས་སོ། །དེ་ལྟར་བས་ན། དེ་དག་ནི་ཟླ་བ་རེ་རེའི་དྷྲུ་བ་ཞེས་གསུང་སྟེ། དེ་དག་གིས་ཟླ་བ་དག་པ་སོ་སོར་བསྒྱུར་བའམ། ཟླ་བ་དག་པས་དེ་དག་སོ་སོར་བསྒྱུར་བ་ནི། རྩ་བའི་ལོངས་སྤྱོད་དེ་གྲུབ་པའི་མཐའ་ལ་ལྟོས་པའོ། །དེ་ལ་དང་པོའི་དྷྲུ་བ་གང་ཡིན་པ་རྣམས་བསྲེས་པ་ནི་བྱེད་པ་ལ་ལྟོས་པ་ཞེས་གསུངས་སོ། །འོ་ན་ཟླ་བ་དག་པ་ཉིད་གང་ཡིན་ཞེ་ན། དེ་བཞིན་ཟླ་བ་དག་པ་ཡང༌། འདས་ལོ་གང་ཡིན་ཉི་མས་བསྒྱུར། །ནག་པ་ལ་སོགས་འདས་ཟླ་བསྲེ། །གནས་གཉིས་འོག་མ་ལག་བསྒྱུར་ཏེ། །དང་པོའི་ལྷག་མ་བསྲེས་པ་ལ། །མདའ་རོས་རྙེད་སྟེང་བྱིན་པའོ། །ཞེས་སྨོས་ཏེ། ཟླ་བ་ཕྱེད་པ་དྲུག་ཅུ་རྩ་ལྔ་ན་ཟླ་བ་འབྱུང་བ་ཉིད་ཀྱི་ཕྱིར་རོ། །གནས་གཉིས་འོག་མ་ལག་པས་བསྒྱུར་བ་ལ་བསྲེ་བར་བྱ་བ་དང་པོའི་ལྷག་མ་དེ་ཉིད་གང་ཞེ་ན། འདི་ནི་ངེས་པ་མེད་དེ། བྱེད་པ་ལ་ལྟོས་པའི་ཕྱིར་རོ། །དེ་ནས་མིག་དམར་ནས་བརྩམས་ནས་དང་པོའི་ལྷག་མ་བཅུ་བདུན་ནོ། །དེ་བཞིན་དུ། འདས་ལོ་ཁྲོ་བོ་ནས་བརྩམས་ནས་དང་པོའི་ལྷག་མ་བཞི་བཅུ་རྩ་གཅིག་གོ །དེ་བཞིན་དུ། ཟད་བྱེད་ལ་བརྩམས་པ་ལ་སོགས་པ་ཡང་རིག་པར་བྱའོ། ། དང་པོའི་དྷྲུ་བ་ཇི་ལྟ་བུ་ཞེ་ན། འདི་ཡང་བྱེད་པ་ལ་ལྟོས་པའི་ཕྱིར་ངེས་པ་མེད་དེ། འདི་ལྟར་དེ་བཞིན་དང་པོའི་དྷྲུ་བ་ཡང༌། །འདས་ལོ་མིག་དམར་ནས་བརྩམས་
@
ནས། །གཟའ་གཅིག་དབྱུག་གུ་བཞི་བཅུ་དྲུག །ཕྱོགས་ཀྱི་ཆུ་སྲང་ཀླུ་ཟླའི་ཚོགས། །མེ་བུག་ཆ་ཤས་མཚམས་ལག་སྐར། །མཁའ་མདའ་དབྱུག་གུ་མེ་མཚོའི་སྲང༌། །འདོད་པའི་ཆ་ཤས་དྲུག་ན་སྟེ། ། ཞེས་སྨོས་ལ། དེ་བཞིན་དུ། ཁྲོ་བོ་ནས་བརྩམས་ནས་དང་པོའི་དྷྲུ་བ་གཟའ་དྲུག་དང་ཆུ་ཚོད་བརྒྱད་དང་ཆུ་སྲང་བཅུ་དང༌། ཚོགས་གཅིག་བཞི་དང༌། ཆ་ཤས་ལྔ་ལྷག་པའི་བརྒྱ་དང༌། སྐར་མ་ཉི་ཤུ་རྩ་དྲུག་དང༌། ཆུ་སྲང་ཉི་ཤུ་རྩ་བཞི་དང༌། དབུགས་གསུམ་དང༌། ཆ་ཤས་དགུ་རུ་འགྱུར་བ་ལ་སོགས་པ་འདས་ལོ་གཞན་ནས་བརྩམས་ནས་གཞན་དུ་འགྱུར། ཞེས་སྨོས་སོ། །དེ་ལྟ་བས་ན། ཟླ་བ་རེ་རེའི་དྷྲུ་བས་ཟླ་བ་དག་པ་སོ་སོར་བསྒྱུར་བ་ལ་དང་པོའི་དྷྲུ་བ་གང་ཡིན་པ་བསྲེས་ནས་རང་གྲངས་ལོ་ངེས་པ་རྣམས་གོང་ནས་གོང་དུ་ཕུད་ཅིང་དོར་བའི་ལྷག་མ་ནི་དྷྲུ་བ་ཞེས་བརྗོད་དོ། །སླར་ཡང་ཟླ་བ་གཞན་གྱི་ངེས་པ་ཚོལ་བར་འདོད་ན། དེ་ལྟར་དག་པ་ཟླ་རེའི་དྷྲུ་བ་ཡང་ཡང་བསྣན། །ཕྱི་མ་ཕྱྀ་མའི་དྷྲུ་བར་འགྱུར། །ཞེས་སྨོས་ཏེ། ཟླ་བ་རེ་རེའི་དྷྲུ་བ་ནི་བསྟན་ཟིན་པ་ཉིད་དོ། །དེ་ཉིད་དྲུག་གིས་བསྒྱུར་བ་བསྣན། ཟླ་བ་དྲུག་པའི་དྲུག་པར་འགྱུར་ཞིང༌། གཅིག་གཉིས་ཀྱིས་བསྒྱུར་བ་བསྣན་ནས་ལོ་ཕྱི་མའི་དྷྲུ་བར་འགྱུར་རོ། །འོན་ཀྱང་ཟླ་བ་ལྷག་འབྱུང་བའི་དེའི་ཚེ་ནི་གཅིག་གསུམ་གྱིས་བསྒྱུར་བ་སྦྱིན་པར་བྱའོ། །རབ་གསལ་བྱེད་པའི་རྩིས་རྫོགས་སོ།།  །།(མ་དཔེ་ནི་འཛམ་ཐང་པར་མ་ཁོ་ན་ཡིན།)