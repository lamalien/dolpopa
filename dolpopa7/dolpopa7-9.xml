@
༄༅། །བདེན་པ་གཉིས་ཀྱི་ཚོན་གྱིས་གཏན་ལ་དབབ་པ་ཞེས་བྱ་བ་བཞུགས་སོ། །༄༅། །ཨོཾ་ན་མོ་བཛྲ་སཏྭ་ཡཱ། ཚོན་གྱིས་གཏན་ལ་དབབ་པ་ཞེས་བྱ་བ། བདེན་པ་གཉིས་ ཀྱིས་བསྡུས་པའི་དཀྱིལ་འཁོར་ལ་ཕྱག་འཚལ་ལོ། །དོན་དམ་པའི་དཀྱིལ་འཁོར་ནི་ནམ་མཁའི་ཁམས་ལ་ཐིག་གདབ་པ་དང་བྲལ་ཞིང༌། ཚོན་དགྱེ་བ་དང་བྲལ་བ། ཁ་དོག་དང་ཕྱག་དང༌། དབྱིབས་ཀྱི་གཟུགས་ཀྱི་ལྷ་རྣམ་པར་རྟོག་པས་བསྒོམ་པའི་སེམས་དང་བྲལ་བ། རྣམ་པ་ཐམས་ཅད་པ་ལྟ་བུ་བཤད་དུ་གསོལ། ཞེས་པའོ། །ཞེས་སོགས་རྒྱས་པརགསུངས་པ་སྟེ། པྲ་ཕབ་པ་དང་མཚུངས་པའོ། །ཀུན་རྫོབ་ཀྱི་དཀྱིལ་འཁོར་ལ་ཚོན་གྱིས་ཞེས་པ་རྡོ་རྗེ་ཕྲེང་བ་ལ་སོགས་པ་གཞུང་གཞན་དུ་ར་བའི་ས་ལ་གསུངས་ཀྱང༌། དཔལ་ལྡན་དུས་ཀྱི་འཁོར་ལོའི་རྒྱུད་འགྲེལ་ཆེན་པོར་ནི། སྣམ་བུ་ཐམས་ཅད་ཀྱི་འོག་གཞི་ཕྱོགས་མདོག་གིས་ཐམས་ཅད་དུ་ཁྱབ་པར་གནས་པ་ལ་ཚོན་གྱིས། ཞེས་གསུངས་སོ། །དེ་ཡང་དབང་ལེའི་ཚིགས་གཅད་བཞི་བཅུ་རྩ་གསུམ་པར། ཤར་དུ་དཔལ་ལྡན་ནག་པོའི་ས་རུ་འགྱུར་ཞིང་ལྷོ་རུ་ཉི་མ་མཚུངས་པ་དག་སྟེ་ནུབ་ཏུ་ཡང༌། །གསེར་མདོག་བྱང་དུ་གཞན་ཏེ་རི་བོང་འཛིན་པ་ལྟར་དཀར་རྡོ་རྗེ་ཅན་གྱི་ཞལ་གྱི་དབྱེ་བས་སོ། །ཞེས་པའི་འགྲེལ་པར། ད་ནི་ཤར་དུ་ཞེས་པ་ལ་སོགས་པས། ཚོན་གྱི་སའི་ཁ་དོག་གསུངས་པ་འདིར་བདག་པོའི་མཚན་མ་དང་ཞལ་གྱི་དབང་གིས་དཀྱིལ་འཁོར་གྱི་ས་ལ་ཕྱོགས་ཀྱི་ཆར་འགྱུར་ཏེ། ཞལ་ནག་པོ་ལ་སོགས་པས་སོ། །དེས་ན་ཐུགས་རྣམ་པར་དག་པས། ཤར་དུ་དཔལ་ལྡན་ནག་པོའི་སར་འགྱུར་རོ། ། གསུང་རྣམ་པར་དག་པས་ལྷོ་རུ་ཉི་མ་དང་མཚུངས་པའོ། །ཡེ་ཤེས་ཀྱི་ཞལ་རྣམ་པར་དག་པས་ནུབ་ཏུ་གསེར་མདོག་སྟེ་སེར་པོའོ། །སྐུའི་ཞལ་རྣམ་པར་དག་པས་བྱང་དུ་ཡང་གཞན་ཏེ་དཀར་པོའོ། །དེ་ལྟར་རྡོ་རྗེ་ཅན་གྱི་ཞལ་གྱི་དབྱེ་བས་ཕྱོགས་རྣམས་སུ་རྡུལ་ཚོན་དགྱེ་བར་བྱའོ། །ཞེས་གསུངས་ཏེ། གང་གི་བར་དུ་ཁྱད་པར་དགྱེ་ཞེ་ན། ཚིགས་བཅད་བརྒྱད་ཅུ་རྩ་གཅིག་པར། ཤར་དུ་
@
དཔལ་ལྡན་ཐུགས་ཀྱི་རྡོ་རྗེ་དག་ནི་སྤྲིན་ནག་དང་མཚུངས་བྱང་དུ་སྐུ་ཡི་རྡོ་རྗེ་དང༌། །ལྷོ་རུ་གསུང་གི་རྡོ་རྗེ་ནུབ་ཏུ་ཡང་ནི་རང་རིགས་ཕྱོགས་སུ་གནས་པ་ཡེ་ཤེས་རྡོ་རྗེ་སྟེ། །དཀར་དང་དམར་དང་སེར་པོ་དག་ནི་རིགས་ཀྱི་དབང་གི་ས་ཡི་ཆ་ལ་ཁྱབ་པར་བྱེད་པར་འགྱུར། །ཞེས་པའི་འགྲེལ་པར། ད་ནི་དཀྱིལ་འཁོར་གྱིས་རྣམ་པར་དག་པའི་ས་བོན་རྣམས་གསུངས་ཏེ། འདིར་ཤར་དུ་རླུང་རྣམ་པར་དག་པས་ཐུགས་རྡོ་རྗེ་ཁ་དོག་ནག་པོ་སའི་ཆ་ལ་ཁྱབ་པར་བྱེད་པའོ། །བྱང་དུ་ཆུ་དག་པས་སྐུ་རྡོ་རྗེ་དཀར་པོ་དང༌། ལྷོར་མེ་དག་པས་གསུང་རྡོ་རྗེ་དམར་པོ་དང༌། ནུབ་ཏུ་རང་གི་རིགས་སའི་ཕྱོགས་སུ་གནས་པ་ཡེ་ཤེས་རྡོ་རྗེ་སྟེ་སེར་པོའོ། །དེ་བཞིན་དུ། སྒྲ་གཅན་དང༌། ཟླ་བ་དང༌། ཉི་མ་དང༌། དུས་མེ་དག་པས་ཞལ་བཞིའི་དབྱེ་བས་སའི་ཆའོ། །ཞེས་གཞི་ཕྱོགས་མདོག་གིས་ཁྱབ་པར་གསུངས་སོ། །དེ་ལ་ཁ་ཅིག་ན་རེ། ཕྱོགས་མདོག་གིས་ཁྱབ་པ་ནི་རྭ་བའི་ནང་ཚུན་ཆད་ལ་དགོངས་ཀྱི་དེ་ཕན་ཆད་ལ་ཕྱོགས་མདོག་མེད་དེ། རྡོར་སྙིང་འགྲེལ་པར། ཆར་དབབ་པའི་སྐབས་སུ་དེ་བཞིན་དུ་ཤར་གྱི་ས་གཞི་ནག་པོའོ། །ལྷོ་དམར་པོའོ། །ནུབ་སེར་པོ་དང་བྱང་དཀར་པོ་སྟེ་རེ་ཁཱ་ལྔའི་མཐར་ཐུག་པའོ། །ཞེས་གསུངས་པའི་ཕྱིར། དུས་འཁོར་གྱི་དཀྱིལ་འཁོར་ལ་ཡང༌། ཚོན་གྱི་ས་ཕྱོགས་མདོག་ནི་རྭ་བའི་ནང་མཚམས་ཚུན་ཆད་ཁོ་ནའོ། །ཞེ་ན། ཁྱབ་པ་མེད་དོ། །དེའི་རྒྱུ་མཚན་ཤམ་བྷ་ལའི་སེམས་འགྲེལ་སྐོར་གསུམ་གྱི་ངེས་དོན་གཅིག་པ་ཡིན་གྱི། དྲང་དོན་ལ་ནི་རྣམ་པ་མི་འདྲ་བ་མང་དུ་ཡོད་ཅིང༌། ཆང་དབབ་པ་ཡང་དྲང་དོན་གྱི་སྐབས་ཡིན་པའི་ཕྱིར་རོ། །གལ་ཏེ་དུས་འཁོར་གྱི་དཀྱིལ་འཁོར་ལ་སོགས་པ་རྡོར་སྙིང་འགྲེལ་པ་ཇི་ལྟ་བ་བཞིན་དུ་བྱེད་དགོས་ན། ཧ་ཅང་ཐལ་བ་མང་པོས་སྤྱི་བོར་ཐོག་ལྷུང་བ་བཞིན་གནོད་པ་ཆེན་པོ་འབབ་སྟེ། དེའི་སྐབས་ན་སྒོ་ལོགས་དང་འཁོར་ཡུག་རྣམས་མེད་པས་དུས་འཁོར་ལ་ཡང་སྒོ་ལོགས་དང་འཁོར་ཡུག་རྣམས་མེད་པར་བྱེད་དམ་ཅི། གཞན་རྡོར་སྙིང་འགྲེལ་པར། ཡེ་ཤེས་རྡོ་རྗེའི་ས་བོན་ལ་ཧོཿཡིག་མེད་པར་དེའི་ཚབ་ཏུ། ཨེ་ཝཾ་གསུངས་པའི་ཕྱིར་དུས་འཁོར་དུ་ཡང་དེ་བཞིན་བྱེད་དམ་ཅི། གཞན་
@
ཡང༌། རྡོར་སྙིང་འགྲེལ་པར། སྐུ་རྡོ་རྗེ་ཕྱག་བཅུ་དྲུག་པ་དང༌། གསུང་རྡོ་རྗེ་ཕྱག་དྲུག་པ་དང༌། ཐུགས་རྡོ་རྗེ་ཕྱག་བཞི་པ་དང༌། ཡེ་ཤེས་རྡོ་རྗེ་ཕྱག་གཉིས་པར་གསུངས་པའི་ཕྱིར། དུས་འཁོར་གྱི་རྡོ་རྗེ་བཞིའང་དེ་ལྟར་བྱེད་དམ་ཅི། བཞུགས་ཚུལ་དང༌། ཕྱག་མཚན་ལ་སོགས་པ་དང༌། སྒོ་སྦྲག་ཡོད་མེད་ལ་སོགས་པ་རྣམ་པ་མི་འདྲ་བ་གཞན་ཡང་ཤིན་ཏུ་མང་བར་ཡོད་པའི་ཕྱིར་ཧ་ཅང་ཐལ་བ་ཤིན་ཏུ་མང་པོའི་གནོད་པ་གནམ་ལྕགས་ཀྱི་ཆར་ཆེན་པོ་བཞིན་དུ་འབབ་བོ། །གཞན་ཡང༌། དབང་ལེའི་ཚིགས་བཅད་བཅུ་བདུན་པའི་འགྲེལ་པར། དེ་བཞིན་དུ། ཐབ་ཁུང་རྣམས་དང༌། དཀྱིལ་འཁོར་གྱི་ཕྱི་རོལ་གྱི་ཤར་དང༌། ལྷོ་དང༌། ནུབ་དང༌། བྱང་གི་ས་ལ་སངས་རྒྱས་ཀྱི་དབྱེ་བའམ། བཅོམ་ལྡན་འདས་ཀྱིས་ཞལ་གྱི་དབྱེ་བས་རྒྱུད་ལས་གསུངས་པའི་ཆོ་གས་རྡུལ་ཚོན་གདབ་བོ། །རྡུལ་ཚོན་གདབ་པའི་ངེས་པའོ། །ཞེས་གསུངས་པའི་ཕྱིར། དཀྱིལ་འཁོར་གྱི་ཕྱི་རོལ་གྱྀ་ཕྱོགས་བཞིར་ཡང༌། སངས་རྒྱས་ཀྱི་དབྱེ་བའམ་གཙོ་བོའི་ཞལ་གྱི་དབྱེ་བས་རྡུལ་ཚོན་གདབ་པར་གསུངས་པ་འདིས་ཀྱང༌། རྭ་བའི་ཕྱི་རོལ་ཏུ་ཡང་རྡུལ་ཚོན་གྱིས་ཕྱོགས་མདོག་གིས་ཁྱབ་པར་གྲུབ་བོ། །ཐབ་དང་དཀྱིལ་འཁོར་གྱི་ཕྱི་རོལ་ཕྱོགས་མདོག་ཏུ་མཚུངས་པར་གསུངས་པ་འདིས་གཞི་ཕྱོགས་མདོག་ཚོན་གྱི་ས་རྭ་བའི་ནང་ཁོ་ན་ལ་འདོད་པ་བསལ་བ་ཡིན་ནོ། །གཞི་ཕྱོགས་མདོག་ཚོན་གྱིས་ས་ཁྱབ་པར་གསུངས་པ་འདིས་ཀྱང་གཞི་ཕྱོགས་མདོག་རྭ་བའི་ནང་ཁོ་ན་ལ་འདོད་པ་བསལ་བ་ཡིན་ནོ། །གཞན་ཡང༌། བདེ་ཆེན་འཁོར་ལོ་ཕྱོགས་མདོག་ཏུ་མི་འདོད་པར་ཁ་དོག་གཞན་དང་གཞན་འདོད་པའི་ཅལ་ཅོལ་བ་རྣམས་ལ་ཡང་རྫོགས་ལྡན་གྱི་ལུང་གིས་གནོད་པ་ཆེན་པོ་འབབ་སྟེ། ཡེ་ཤེས་ལེའུ་ཚིགས་བཅད་བརྒྱ་རེ་དགུ་པར། མཐའ་དག་རི་ཡི་བདག་པོ་ཤར་ནི་དག་པའི་ཨིནྡྲ་ནཱི་ལ་ལྷོ་ནི་པད་མ་རཱ་ག་སྟེ། །ནུབ་ནི་ཀར་ཀེ་ཏ་ནི་སེར་པོ་བྱང་ནི་རི་བོང་འཛིན་པ་ལྟར་དཀར་ཟླ་བ་ཆུ་ཤེལ་ལོ། །དབུས་ནི་ལྗང་གུ་ཞེས་གསུངས་པའི་ཕྱིར། དབུས་ནི་ལྗང་གུ་ནི་གཙོ་བོའི་པད་མ་ལྗང་གུ་ཡིན་པས་དེའི་འོག་གཞི་སྔོན་པོའོ། །དེ་ཕན་ཆད་སའི་འཁོར་ཡུག་གི་དང་པོ་ལ་
@
ཐུག་གི་བར་ནི་ཕྱོགས་མདོག་གིས་ཁྱབ་པ་སྟེ་སྔར་དྲངས་པའི་ལུང༌། དཀར་དང་དམར་དང་སེར་པོ་དག་ནི་རིགས་ཀྱི་དབང་གིས་སའི་ཆ་ལ་ཁྱབ་པར་བྱེད་པར་འགྱུར། ཞེས་པ་དང༌། ཐུགས་རྣམ་པར་དག་པས་ཤར་དུ་དཔལ་ལྡན་ནག་པོའི་སར་འགྱུར་རོ། །ཞེས་སོགས་དང༌། ཤར་དུ་རླུང་རྣམ་པར་དག་པས་ཐུགས་རྡོ་རྗེ་ཁ་དོག་ནག་པོ་སའི་ཆ་ལ་ཁྱབ་པར་བྱེད་པའོ། །ཞེས་དང༌། དེ་བཞིན་དུ། བྱང་དུ་ཆུ་དང་སྐུ་རྡོ་རྗེ་དཀར་པོ། ལྷོར་མེ་དང་གསུང་རྡོ་རྗེ་དམར་པོ། ནུབ་ཏུ་ས་དང་ཡེ་ཤེས་རྡོ་རྗེ་སེར་པོ་རྣམས་ཀྱང་སྔ་མ་བཞིན་དུ་སའི་ཆ་ལ་ཁྱབ་པར་བྱེད་པར་འགྱུར་བས་འོག་གཞི་ཚོན་གྱིས་ནི་ཕྱོགས་མདོག་ཡིན་པའི་རྒྱུ་མཚན་འཇིག་རྟེན་གྱི་ཁམས་ལ་རི་རབ་སྔོན་པོའི་དབུས་སྟོང་པ་དང༌། ཤར་རླུང་དང༌། ལྷོ་མེ་དང༌། བྱང་ཆུ་དང༌། ནུབ་ས་སྟེ་གླིང་བཞི་རྣམས་ཀྱང་དེ་ལྟར་ཁམས་བཞིར་གནས་པ་དང༌། ལུས་ལ་ཡང༌། དབུས་སྟོང་པ་དང༌། མདུན་རླུང་དང༌། གཡས་མེ་དང༌། གཡོན་ཆུ་དང༌། རྒྱབ་སར་གནས་པར་གསུངས་པ་ཇི་ལྟ་བ་དེ་བཞིན་དུ་དཀྱིལ་འཁོར་ལ་ཡང་དབུས་སྟོང་པ་དང༌། ཤར་རླུང་དང༌། ལྷོ་མེ་དང༌། བྱང་ཆུ་དང༌། ནུབ་སར་གནས་པའི་ཁ་དོག་ཀྱང་དེ་བཞིན་དུ་རིགས་ཏེ། ཇི་ལྟར་ཕྱི་རོལ་དེ་བཞིན་ཡང༌། །ཇི་ལྟར་ནང་ལའང་དེ་བཞིན་གཞན། །ཞེས་གསུངས་པའི་ཕྱིར་རོ། །དེ་ལྟར་མ་རྟོགས་ཀྱང་རྟོགས་པར་རློམ་པ་རྣམས་ཀྱིས་ཅལ་ཅོལ་གྱིས་སངས་རྒྱས་ཀྱི་བསྟན་པ་འཁྲུག་པར་མ་བྱེད་ཅིག །འོག་གཞི་ཚོན་གྱི་སའི་ཚད་ནི་སྒོ་ཚད་བཅུ་དྲུག་སྟེ་ཚངས་ཐིག་དང་མཉམ་པའོ། །དེ་ཉིད་ལ་སྟོང་ཉིད་སྙིང་རྗེའི་དཀྱིལ་འཁོར་གནས་ཏེ། སྒོ་ཚད་ཕྱི་མ་བརྒྱད་ལ་སྟོང་ཉིད་བཅུ་དྲུག་གི་དཀྱིལ་འཁོར་དང༌། ནང་མ་བརྒྱད་ལ་སྙིང་རྗེ་བཅུ་དྲུག་གི་དཀྱིལ་འཁོར་བཞུགས་པའི་ཕྱིར་རོ། །སྒོ་ཚད་དང་ཆ་ཆེན་ནི་མི་མཉམ་སྟེ། སྒོ་ཚད་རེ་རེ་ལ་ཆ་ཆེན་གཉིས་གཉིས་ཡོད་པའི་ཕྱིར་རོ། །དེའི་ཕྱིར་སྒོ་འཁོར་ལོའི་བརྒྱད་ཆར་གསུངས་པ་དང༌། རྩ་ཐིག་ལ་སྒོ་ཚད་བརྒྱད་ལས་མེད་ཀྱང༌། ཆ་ཆེན་བཅུ་དྲུག་ཡོད་པ་དང༌། ཀྲ་མ་ཤཱིར་ཥའི་ལོགས་ཐིག་ལ་སྒོ་ཚད་བཅུ་གཉིས་དང༌། ཟུར་ཐིག་ལ་སྒོ་ཚད་བཅུ་བདུན་ཡོད་པ་རྣམས་མི་འགལ་ཞིང་མཐུན་པར་གྲུབ་བོ། །དེ་ལྟར་སྟོང་
@
ཉིད་སྙིང་རྗེའི་དཀྱིལ་འཁོར་ཁྲུ་བརྒྱད་པོ་ལ་ཕྱི་ནང་གི་དག་པ་རིམ་པ་གཉིས་དང༌། དེ་རྫོགས་ནས་འབྱུང་བ་གཞན་ལྔའམ། མངོན་ཤེས་གཞན་ལྔའི་དཀྱིལ་འཁོར་ཁྲུ་བཞི་པོ་ལ་ཕྱི་ནང་གི་དག་པ་ཚར་གཅིག་སྟེ། དེ་ལྟར་ཕྱི་ནང་གི་དག་པ་རིམ་གསུམ་ཚང་བ་ལ་ཁྲུ་བཅུ་གཉིས་སོ། །འོད་ཟེར་ནི་ཐམས་ཅད་ལས་ཐུན་མོང་དུ་འཕྲོ་བའི་ཕྱིར་མ་ལ་ཡའི་ཚལ་གྱི་དཀྱིལ་འཁོར་གསང་བདག་ཕྱག་ན་རྡོ་རྗེས་བཞེངས་པ་ལ་ཡང་ཁྲུ་བརྒྱ་ཕྲག་བཅུ་གཉིས་གསུངས་པ་ནི་བྲི་བྱ་འདི་ཉིད་རིགས་བརྒྱས་བསྒྱུར་བའོ། །འདིའི་ཕྱིར་བྲི་བྱ་འདིའི་འོད་ཟེར་གྱི་མཐར་ཐུག་པ་ལ་ཁྲུ་བཅུ་གསུམ་དང༌། སྒོ་ཚད་ཉེར་དྲུག་དང་ཆ་ཆེན་ལྔ་བཅུ་རྩ་གཉིས་ནི་ངེས་པའོ། །དེ་བཞིན་དུ། སྟོང་ཉིད་སྙིང་རྗེའི་དཀྱིལ་འཁོར་ལ་ཁྲུ་བརྒྱད་དང༌། སྒོ་ཚད་བཅུ་དྲུག་དང༌། ཆ་ཆེན་སུམ་ཅུ་རྩ་གཉིས་དང༌། འབྱུང་བ་གཞན་ལྔའི་དཀྱིལ་འཁོར་ལ་ཁྲུ་བཞི་དང་སྒོ་ཚད་བརྒྱད་དང་ཆ་ཆེན་བཅུ་དྲུག་དང༌། འོད་ཟེར་གྱི་ཕྲེང་བ་ལ་ཁྲུ་གཅིག་དང༌། སྒོ་ཚད་གཉིས་དང་ཆ་ཆེན་བཞི་ནི་ངེས་པ་སྟེ། བཅོམ་ལྡན་འདས་ཀྱི་དགོངས་པ་ཡང་དག་པའོ། །ཟུར་ཐིག་ལ་སྒོ་ཚད་བཅུ་བདུན་ཡོད་ཀྱང༌། ཚངས་ཐིག་དང་ཚོན་གྱིས་ཕྱོགས་མདོག་ལ་སྒོ་ཚད་བཅུ་དྲུག་ལས་མེད་པའི་ཕྱིར་དང༌། འཁོར་ཡུག་རྣམས་ཀྱི་དང་པོ་ནི་ཚངས་ཐིག་དང་ཚོན་གྱིས་ཕྱོགས་མདོག་རྫོགས་མ་ཐག་ཉིད་ནས་བསྐོར་བ་ངེས་པ་ཅན་ཡིན་པའི་ཕྱིར། ཀྲ་མ་ཤཱིར་ཥ་ལ་སོགས་པའི་ཟུར་གྱིས་བྲི་བྱ་ལ་སའི་འཁོར་ཡུག་བཅད་པ་ལྟར་སྣང་ཡང་བསྒོམ་བྱ་ལ་ནི་ཆད་པ་མེད་དེ། ཀྲ་མ་ཤཱིར་ཥ་ལ་སོགས་པ་ནི་བྱ་འདབ་ཀྱི་མཐའ་ལ་གནས་པས་སྟེང་གི་ནམ་མཁའ་མཐོན་པོ་ལ་གནས་པའི་ཕྱིར་དང༌། སའི་འཁོར་ཡུག་ནི་འོག་གི་ས་གཞི་ལ་མཆོད་པའི་ས་གཞི་རྫོགས་ནས་གནས་པས་དེ་དག་མཐོ་དམན་ཁྱད་པར་ཤིན་ཏུ་ཆེ་བའི་ཕྱིར་རོ། །འདི་དག་གི་ཁྱད་པར་མ་ཕྱེ་བ་རྣམས་ཀྱིས་འཁོར་ཡུག་རྣམས་ཀྱི་དང་པོ་ཀྲ་མ་ཤཱིར་ཥའི་ཟུར་བཞི་ལ་རེག་པར་བསྐོར་བ་ལ་ནི་རྫོགས་ལྡན་གྱི་ལུང་གིས་གནོད་ཅིང་ཕྱི་ནང་གི་དག་པ་རིམ་གསུམ་ལ་སོགས་པའི་རིགས་པས་ཀྱང་གནོད་དེ། ཇི་སྐད་དུ། འཁོར་ཡུག་གི་ནི་ནང་དུ་ཡང་གང་སྲིད་དུ་སྒོ་ནི་བཅུ་དྲུག་གོ །ཞེས་གསུངས་པའི་ཕྱིར་དང༌། འཁོར་
@
ཡུག་གི་ནི་ནང་དུ་ཡང༌། སྲིད་དུ་སྒོ་ནི་བཅུ་བདུན་ནོ། །ཞེས་མ་གསུངས་པའི་ཕྱིར་དང༌། གལ་ཏེ་སྒོ་ཚད་བཅུ་བདུན་དུ་འདོད་ན། ལྷག་པོ་སྒོ་ཚད་གཅིག་པོ་དེ་ཕྱི་ནང་གི་དག་པ་རིམ་གསུམ་ལས་གང་ལ་གཏོགས། སྟོང་ཉིད་སྙིང་རྗེའི་དཀྱིལ་འཁོར་ལ་གཏོགས་སོ། །ཞེ་ན་མི་རུང་སྟེ། སྟོང་ཉིད་སྙིང་རྗེའི་དཀྱིལ་འཁོར་གྱི་ཚད་ནི། ཆ་ཆེན་སུམ་ཅུ་རྩ་གཉིས་དང༌། སྒོ་ཚད་བཅུ་དྲུག་དང༌། ཁྲུ་བརྒྱད་དུ་ངེས་པ་ཡིན་པས་དེ་ལས་ལྷག་པ་དང་ཆད་པ་ནི་མི་རུང་བའི་ཕྱིར་རོ། །གལ་ཏེ་འཁོར་ཡུག་རྣམས་ལ་གཏོགས་སོ་ཞེ་ན། དེ་ཡང་མི་རུང་སྟེ་དེ་རྣམས་ནི་སྒོ་ཚད་བརྒྱད་དང་ཁྲུ་བཞིར་ངེས་པ་ཡིན། དེ་ལས་ལྷག་པ་དང་ཆད་པར་མི་རུང་བའི་ཕྱིར་རོ། །དེས་ན་དག་པ་རིམ་གསུམ་གང་ལ་ཡང་མི་གཏོགས་པའི་བར་སྟོང་ལྷག་པོ་སྒོ་ཚད་གཅིག་པོ་དེས་གང་དུ་སུ་ལ་ཅི་ཞིག་བྱ། ཤེས་རབ་འཆལ་བའི་རྣམ་འགྱུར་དུ་བས་སོ། །དེ་བཞིན་དུ། འཁོར་ཡུག་རྣམས་ཀྱི་དང་པོ་རྟ་བབས་ཀྱི་རྩེ་མོ་ལ་རེག་པར་བསྐོར་བ་རྣམས་ཀྱང་ཤེས་རབ་འཆལ་བའི་རྣམ་འགྱུར་ཏེ། སའི་འཁོར་ཡུག་གི་དང་པོ་ནི་ཚངས་ཐིག་ཟད་མ་ཐག་ཉིད་ནས་བསྐོར་བ་ངེས་པ་ཅན་ཡིན་པའི་ཕྱིར་དང༌། ཚངས་ཐིག་གིས་རྟ་བབས་ཀྱི་རྩེ་མོ་སུམ་གཉིས་ཟིན་ཡང་གསུམ་ཆ་མ་ཟིན་པའི་ཕྱིར་དང༌། རྟ་བབས་ཀྱི་མཐའ་ནས་མཐའ་ལ་སྒོ་ཚད་བཅོ་བརྒྱད་ཡོད་ཀྱང༌། ཚངས་ཐིག་དང་ཚོན་སའི་མཐའ་ནས་མཐར་སྒོ་ཚད་བཅུ་དྲུག་བཅུ་དྲུག་ལས་མེད་པའི་ཕྱིར་རྟ་བབས་ཀྱི་སུམ་ཆ་ལ་རང་རང་གི་ཚངས་ཐིག་མེད་དོ། །དེ་ནས་རྟ་བབས་སྒོ་གསུམ་འགྱུར་ཡིན་ཡང་རང་རང་གི་ཚངས་ཐིག་གིས་ཟིན་པའི་སྒོ་ཚད་གཉིས་གཉིས་སུ་བས་སོ། །འདི་དག་གི་ཁྱབ་པར་མ་ཕྱེ་བ་རྣམས་ཀྱི་བུམ་པའི་རྩེ་མོའི་བར་དུ་རང་རང་གི་ཚངས་ཐིག་གིས་སླེབ་པར་མུན་སྤྲུལ་ཁོ་ན་སྟེ། ཐིག་སྐུད་དཀྱིལ་འཁོར་ལས་ཉིས་འགྱུར་དུ་གསུངས་པའི་ངེས་པ་དང་བྲལ་བའི་ཕྱིར་དང༌། དེ་ཡང་ཚངས་ཐིག་ཁོ་ན་གདབ་པའི་དོན་དུ་ཐིག་སྐུད་དཀྱིལ་འཁོར་ལས་ཉིས་འགྱུར་དུ་རིག་པར་གསུངས་སོ། །ཞེས་མཁས་པ་ཆེན་པོ་དག་གི་ལེགས་པར་བཀྲལ་བའི་ཕྱིར་རོ། །འོ་ན་གསུང་དང༌། ཐུགས་ཀྱི་རྟ་བབས་ལ་བུམ་པའི་རྩེ་མོའི་བར་དུ་རང་རང་གིས་ཚངས་ཐིག་གིས་སླེབ་འདུག་པ་འདི་
@
དང་འགལ་ལོ་ཞེ་ན། འདི་ནི་ལེགས་པར་མ་བརྟགས་པའི་ཚིག་སྟེ། གསུང་དང་ཐུགས་ཀྱི་རྟ་བབས་ལ་ཡང་རང་རང་གི་ཚངས་ཐིག་གིས་ཟིན་པ་ནི་རང་རང་གི་སྒོ་ཚད་གཉིས་གཉིས་ལས་མེད་ཀྱང་དེ་ཕན་ཆད་ཀྱི་ཚངས་ཐིག་གིས་ཟིན་པ་ལྟར་སྣང་བ་ནི་དཀྱིལ་འཁོར་ནང་མ་ནང་མའི་ཚངས་ཐིག་རང་རང་གི་སྒོ་ཚད་བཅུ་དྲུག་བཅུ་དྲུག་རྫོགས་ནས་དེའི་སྣ་ལ་ཕྱི་མ་ཕྱི་མའི་ཚངས་ཐིག་རང་རང་གི་སྒོ་ཚད་བཅུ་དྲུག་བཅུ་དྲུག་ཡོད་པ་དེ་མཐུན་པས་རྟ་བབས་ཀྱི་རྩེ་མོའི་བར་དུ་རང་རང་གི་ཚངས་ཐིག་ཟིན་སྙམ་དུ་འཁྲུལ་པ་ཡིན་ནོ། །དོན་ལ་གནས་པ་ནི་འདི་ཡིན་ཏེ། རྟ་བབས་རྣམས་ཀྱི་རིམ་པ་གསུམ་པའི་མྱོས་བསྲུང་གི་བར་དུ་རང་རང་གི་སྒོ་ཚད་གཉིས་གཉིས་རང་རང་གི་ཚངས་ཐིག་དང་བྲལ་བ་སྟེ། རྟ་བབས་སྒོ་ལས་གསུམ་འགྱུར་དུ་གསུངས་ཀྱང་རང་རང་གི་ཚངས་ཐིག་གིས་ཟིན་པ་ནི་རང་རང་གི་སྒོ་ལས་ཉིས་འགྱུར་དུ་ངེས་པའོ། །དེས་ན་གང་དག་རྟ་བབས་ཀྱི་རྩེ་མོ་ནས་སའི་འཁོར་ཡུག་ལ་སོགས་པ་བསྐོར་བར་འདོད་པ་རྣམས་ལ་ཡང་ཤེས་བྱེད་རྣམ་དག་མེད་ཅིང་གནོད་བྱེད་ཆེན་པོ་ནི་ཤིན་ཏུ་མང་བར་སྣང་སྟེ། ཇི་སྐད་དུ། འཁོར་ཡུག་གི་ནི་ནང་དུ་ཡང༌། སྲིད་དུ་སྒོ་ནི་བཅུ་དྲུག་གོ །ཞེས་གསུངས་ཀྱི། སྲིད་དུ་སྒོ་ནི་བཅོ་བརྒྱད་དོ། །ཞེས་མ་གསུངས་པའི་ཕྱིར་དང༌། ཚོན་གྱིས་དང་ཚངས་ཐིག་ཀྱང་རྫོགས། འཁོར་ཡུག་རྣམས་ལ་ཡང་མ་སླེབ་པའི་བར་ས་སྟོང་སྒོ་ཚད་གཅིག་པོ་དེ་དག་པ་རིམ་གསུམ་གང་ལ་གཏོགས་ཞེས་སྔར་བཞིན་དུ་རྣམ་པར་དཔྱད་ན་རྣམ་པར་ཉམས་པར་འགྱུར་རོ། །མིག་མང་རྒྱ་དང་མ་འབྲེལ་ན། ། རྡེའུ་མང་ཡང་ཤི་རོ་ཡིན། །ལུང་རིགས་རྒྱ་དང་མ་འབྲེལ་ན། །རང་བཟོ་མང་ཡང་ཤི་རོ་ཡིན། །རྣམ་དག་རྒྱ་དང་མ་འབྲེལ་ན། །རང་བཟོ་མང་ཡང་ཤི་རོ་ཡིན། །རྣམ་དག་རྒྱ་དང་མ་འབྲེལ་ན། ། གཟུ་ལུམ་མང་ཡང་ཤི་རོ་ཡིན། །ཞེས་པ་ནི་དོན་ལ་གནས་པའི་ཚིགས་སུ་བཅད་པ་ཕྱེད་དང་གཉིས་སོ། །དེ་བཞིན་དུ། པད་མ་བུམ་སོགས་མཆོད་པའི་རྫས་རྣམས་ཕྱོགས་མདོག་ཏུ་འདོད་པ་རྣམས་ལ་ཡང༌། རྫོགས་ལྡན་གྱི་ལུང་གིས་གནོད་དེ། ཇི་སྐད་དུ། ཀྲ་མ་ཤཱིར་ཥ་དང་སའི་འཁོར་ཡུག་གི་བར་དུ་མཆོད་པའི་རྫས་རྣམས་ཇི་ལྟར་མཛེས་པར་བྱའོ། །ཞེས་གསུངས་
@
པ་འདིས་ཁ་དོག་ངེས་པ་ཅན་བཀག་པའི་ཕྱིར་དང༌། ཕྱོགས་མདོག་གི་ངེས་པ་ནི་ཇི་ལྟར་མཛེས་པར་བྱའོ། །ངེས་མེད་དུ་གསུངས་པ་འདིས་བཀག་པའི་ཕྱིར་རོ། ། གཞན་ཡང་མཆོད་པའི་ས་གཞི་ཕྱོགས་མདོག་ཡིན་ནམ་མིན། ཞེས་དྲིས་པའི་ལན་དུ། མཆོད་རྫས་རྣམས་ཕྱོགས་མདོག་ཡིན། ཞེས་པ་ནི། ལྔ་གང་ཞེ་ན། བཅུ་འདི་ལྟ་སྟེ། ཞེས་པ་ལྟར་མ་འབྲེལ་ བའི་ལན་ཡིན་ནོ། །དེས་ན་མཆོད་རྫས་རྣམས་ཕྱོགས་མདོག་ཏུ་བྱས་པས་དེ་རྣམས་ཀྱི་འོག་གཞི་ཕྱོགས་མདོག་ཏུ་གྲུབ་བམ་ཅི། མཐའ་མཆོད་པའི་གྲུབ་མཐའ་འཇོག་པའི་རིངས་རིངས་པས་ད་དུང་ལུང་རིགས་རྣམ་དག་ལ་སྦྱངས་ན་ཤིན་ཏུ་ལེགས་སོ། །དབང་ལེའི་ཚིགས་བཅད་ཞེ་བདུན་པའི་འགྲེལ་པར། དེ་བཞིན་གཤེགས་པའི་ཁ་དོག་གི་དབྱེ་བས་ཐམས་ཅད་དུ་རྡུལ་ཚོན་གྱི་སའོ། །ཞེས་པ་འདི་དང༌། སྔར་དྲངས་པའི་ཆ་ལ་ཁྱབ་པར་བྱེད་པར་འགྱུར་ཞེས་སོགས་ལུང་རྣམ་དག་གསལ་པོ་དེ་རྣམས་ཀྱིས་ལྷ་སྣམ་དང༌། རྭ་བ་དང༌། སྟེགས་བུ་དང༌། རིན་ཆེན་སྣམ་བུ་དང༌། དོ་ཤལ་དང༌། དོ་ཤལ་ཕྱེད་པ་དང༌། བ་ཀུ་ལི་དང༌། ཀྲ་མ་ཤཱིར་ཥ་དང༌། རྟ་བབས་ཀྱི་སྣམ་བུ་རྣམས་དང༌། འཁོར་ཡུག་རྣམས་དང༌། འོད་ཟེར་གྱི་ཕྲེང་བ་རྣམས་སྟོན་པ་མ་ཡིན་ཞིང༌། དུར་ཁྲོད་ཀྱི་འཁོར་ལོ་རྣམས་དང༌། སྐུ་གསུང་ཐུགས་ཀྱི་ལྷའི་པད་མ་རྣམས་ཀྱི་ཁ་དོག་ཀྱང་བསྟན་པ་མ་ཡིན་གྱི། འོག་གཞི་ཚོན་གྱི་སའི་ཁ་དོག་འབའ་ཞིག་དང༌། ཆོས་ཀྱི་འཁོར་ལོ་བུམ་པ་ཆེ། །རྔ་བོ་ཆེ་དང་བྱང་ཆུབ་ཤིང༌། ། དེ་བཞིན་ཡིད་བཞིན་ནོར་བུ་སོགས། །ཞེས་པ་དང༌། ཕྱག་མཚན་རྣམས་ཀྱི་ཁ་དོག་བསྟན་པ་ཡིན་ནོ། །བདེ་ཆེན་འཁོར་ལོའི་ཀ་བ་བཅུ་དྲུག་ནག་པོར་གསུངས་ཤིང༌། རྡོ་རྗེ་ཕྲེང་བ་ལ་ཕྱི་མ་ལྗང་ཁུ་ལ་སོགས་པ་གཙོ་བོའི་པད་མའི་ཁ་དོག་གི་རྗེས་སུ་འབྲང་བར་གསུངས་པས། ནང་མའི་ཁ་དོག་ཀྱང་དོན་གྱི་བསྟན་པ་ཡིན་ཏེ། སྔོ་ལྗང་དང༌། སེར་ནག་དང༌། དཀར་དམར་ཐབས་ཤེས་ཡིན་པས། གང་རུང་ཅིག་དངོས་སུ་བསྟན་ན། གཅིག་ཤུགས་ལ་བསྟན་པའི་ཕྱིར་རོ། །ཇི་ལྟར་འཁོར་ལོ་སྡོམ་པ་ཆེན་པོར་ལྟེ་བའང་མུ་ཁྱུད་དང༌། རྩིབས་རྣམས་ཐབས་ཤེས་སུ་གནས་པ་དང༌། རྩིབས་རྣམས་དང་རྩིབས་མཆན་རྣམས་ཐབས་ཤེས་སུ་གནས་པ་ལ་སོགས་པ་རྒྱ་ཆེར་
@
གསུངས་པ་བཞིན་ནོ། །གཞན་ཡང༌། ཐུགས་ཀྱི་རྭ་བ་གསུམ་གྱི་རིམ་པ་དགེ་བའི་ལས་ལ་ཡང་སྡུད་རིམ་དུ་འདོད་པ་རྣམས་ནི། རྗེ་བཙུན་དང་འགལ་ཚབ་ཅན་དུ་འགྱུར་སྣང་སྟེ། རྗེ་བཙུན་གྱི་ཞལ་སྔ་ནས་ནི། དགེ་པའི་ལས་ལ་ནང་ནས་བརྩམས་ཏེ། སྤྲོ་བའི་རིམ་པ་དང༌། མི་དགེ་བའི་ལས་ལ་བསྡུ་བའི་རིམ་པར་གསུངས་པའི་ཕྱིར་རོ། །སྐུ་དང་གསུང་ལ་སྤྲོ་བའི་རིམ་པར་བྱས་ནས་ཐུགས་ལ་སྡུད་པའི་རིམ་པར་བྱེད་པ་རྣམས་ཀྱང༌། བབ་ཅོལ་ཏེ། དེ་ལྟར་འཁྲུག་ན་དགེ་བ་དང་མི་དགེ་བའི་ལས་གང་ཡང་མི་འགྲུབ་པའི་ཕྱིར་ཏེ། སྤྲོ་བའི་རིམ་པར་བྱས་པས། མི་དགེ་བའི་ལས་འགྲུབ་པ་བཀག་ཅིང༌། སྡུད་པའི་རིམ་པར་བྱས་པས་དགེ་བའི་ལས་འགྲུབ་པ་བཀག་པའི་ཕྱིར་རོ། །འདིར་ཐུགས་གསུང་སྐུ་ཞེས་པ་སྤྲོ་བའི་རིམ་པ་དང༌། སྐུ་གསུང་ཐུགས་ཞེས་པ་བསྡུ་བའི་རིམ་པ་ཡིན་ཡང༌། མི་མཁས་མཁས་རློམ་རྣམས་ཀྱིས། དེ་ལས་བཟློག་པ་ནི་ཕྱིན་ཅི་ལོག་ཆེན་པོ་ཡིན་ཏེ། རྩ་བའི་རྒྱུད་ཀྱི་དབང་མདོར་བསྟན་པ་ལས། ལྟེ་གསང་ནོར་བུའི་ཆུ་སྐྱེས་ལ། །ལུས་ངག་སེམས་ནི་འབབ་པ་དག །འབྱུང་བ་དང་ནི་འཇུག་པ་ནི། །སྡུད་དང་སྐྱེད་པའི་རང་བཞིན་ཅན། །ཞེས་དང༌། ནོར་བུ་ཐུགས་དང་གསང་བར་གསུང༌། །ལྟེ་བར་སྐུ་སྟེ་བདེ་ཆེན་ཕྱིར། །ཞེས་དང༌། ནང་ལེའི་ཚིགས་བཅད་བརྒྱ་དང་བདུན་པའི་འགྲེལ་པར་ཡང༌། འདིར་སེམས་ཅན་རྣམས་ཀྱི་ལུས་ལ་སྲོག་དང་ཐུར་སེལ་སྡུད་པའི་རིམ་པས་འབྱུང་བར་འགྱུར་ཞིང༌། བསྐྱེད་པའི་རིམ་པས་རབ་ཏུ་འཇུག་པ་ཇི་ལྟ་བ་དེ་བཞིན་དུ། ཞེས་རྩ་རྒྱུད་དྲངས་ནས་སྟེང་འོག་གི་རླུང་ཕྱིར་འགྲོ་བ་གང་ཡིན་པ་ཐམས་ཅད་སྡུད་རིམ་དང༌། ནང་དུ་འཇུག་པ་གང་ཡིན་པ་ཐམས་ཅད་བསྐྱེད་རིམ་ཡིན་པར་གསུངས་པའི་ཕྱིར། ཐུགས་གསུང་སྐུ་ཞེས་པ་བསྐྱེད་རིམ་དང༌། སྐུ་གསུང་ཐུགས་ཞེས་པ་སྡུད་རིམ་དུ་ཐག་ཆོད་པས། སྤྱིར་མཁས་པ་གསང་སྔགས་པ་དང༌། ཁྱད་པར་དུས་འཁོར་བར་ཁས་འཆེ་བ་རྣམས་ཀྱི་སྐབས་དེ་དག་ཡང་དང་ཡང་དུ་གཟིགས་པར་ཞུ་ཞིང༌། གཏན་ལ་ཕེབ་བོ་གཟིགས་པར་ཞུ། གལ་ཏེ་དཀར་པོ་དང་དམར་པོ་དང་ནག་པོའི་རྭ་བ་གསུམ་ཞེས་གསུངས་པས་དེ་ནང་ལས་བརྩམས་པ་ལས་འོས་མེད་པའི་ཕྱིར་རྭ་བ་ནང་ན་དཀར་པོ་དང༌། ཕྱི་མ་ནག་
@
པོར་གྲུབ་བོ་ཞེ་ན། དེ་ཙམ་གྱིས་དེར་འགྱུར་ན། དེ་ལྟ་ན་ནི། འོ་ན་ཡེ་ཤེས་ལེའུ་ཚིགས་བཅད་གཉིས་པར། རྭ་བ་ལྔའི་རེ་ཁཱ་ས་དང་ཆུ་དང་བསྲེག་ཟ་རླུང་དང་ནམ་མཁའ་ལས་སྐྱེས་རྣམས་ཀྱིས་སོ། །ཞེས་གསུངས་པ་འདི་ཡང་ནང་ནས་བརྩམས་པ་ཡིན་ནམ་ཅི། དེ་བཞིན་དུ། དབང་ལེའུ་ཚིགས་བཅད་དོན་གཉིས་པའི་འགྲེལ་པར། ཐབ་ཀྱི་ཕྱི་རོལ་ཏུ་ཁྲུ་གཉིས་དོར་ནས། ཕྱི་རོལ་ཏུ་དཀར་པོ་དང༌། དམར་པོ་དང༌། ནག་པོའི་རྡུལ་ཚོན་གྱིས་རྭ་བ་གསུམ་བྱ། ཞེས་པ་འདི་ཡང་ནང་ནས་བརྩམས་པ་ཡིན་ནམ་ཅི། དེ་ཡིན་ན་ཡང་དགེ་བའི་ལས་དྲུག་ལ་ཡང༌། སྡུད་རིམ་དུ་བྱེད་པར་ཧ་ཅང་ཐལ་བས་གནོད་དེ། མགོ་བོར་ཐོག་ལྷུང་བ་བཞིན་ནོ། །གཞན་ཡང་མཆོད་པའི་ས་གཞི་སེར་འབྱམ་དང༌། ནག་འབྱམ་དང༌། སྔོ་ལྗང་ལ་སོགས་པ་ཁ་དོག་ཕྱོགས་གཅིག་པར་འདོད་པ་རྣམས་ལ་ཡང་ཤེས་བྱེད་རྣམ་དག་ནི་འགའ་ཙམ་ཡང་མེད་ཅིང་གནོད་བྱེད་ཆེན་པོ་ནི་ཤིན་ཏུ་མང་བར་འདུག་གོ། གལ་ཏེ་དབང་ལེའུ་ཚིགས་བཅད་ལྔ་བཅུ་པའི་འགྲེལ་པར། སྐུའི་དཀྱིལ་འཁོར་གྱི་མཐར་སའི་དཀྱིལ་འཁོར་གྱི་གཞི་ལ་པད་མ་བུམ་སོགས་མཛེས་པ་བྱའོ། །ཞེས་པ་ནི་ངེས་པའོ། །ཞེས་གསུངས་པ་འདིས་མཆོད་པའི་ས་གཞི་སའི་འཁོར་ཡུག་ཡིན་པས། སེར་འབྱམ་དུ་གྲུབ་བོ་ཞེ་ན། དེ་ལྟ་ན་ནི་འོ་ན་འདི་གོང་གི་ཚིགས་བཅད་ཞེ་དགུ་པའི་འགྲེལ་པར། སའི་འཁོར་ཡུག་དང་ཀྲ་མ་ཤཱིར་ཥ་དག་གི་བར་དུ་མཆོད་པའི་རྫས་རྣམས་ཇི་ལྟར་མཛེས་པར་བྱའོ། །ཞེས་གསུངས་པ་འདི་དང་མི་འགལ་ལམ། བཅོམ་ལྡན་འདས་ཡང་ནང་འགལ་གསུངས་པ་པོ་ཡིན་ནམ་ཅི། གལ་ཏེ་ཡིན་ན་དེའི་ལུང་ཡིད་ཆེས་པའི་དཔང་པོར། རུང་ངམ་ཅི། རུང་ན་ནང་འགལ་སྨྲ་བ་པོ་གཞན་གྱིས་ཚིག་ཀྱང་ཡིད་ཆེས་པའི་དཔང་པོར་རུང་ངམ་ཅི། གལ་ཏེ་ཡིད་ཆེས་པའི་ལུང་མི་སྲིད་དོ་ཞེ་ན། གསུང་རབ་རྣམས་སུ་གཞལ་བྱ་གནས་གསུམ་འཇལ་བའི་ཚད་མ་གསུམ་གསུངས་པ་དེ་རྣམས་གང་ལགས། མངོན་སུམ་ཚད་མ་དང༌། རྗེས་དཔག་ཚད་མའོ་ཞེ་ན། དེ་དག་གིས་མངོན་གྱུར་དང༌། ལྐོག་གྱུར་རྟོགས་མོད། ཤིན་ཏུ་ལྐོག་གྱུར་ནི་མི་རྟོགས་པས། དེ་འཇལ་བའི་ཚད་མ་གང་
@
ཡིན། གནས་གསུམ་པར་ནི་འཕོ་བ་ན། །བསྟན་ཆོས་ལེན་པའི་རིགས་ལྡན་ཡིན། །ཞེ་ན། བསྟན་བཅོས་སམ་ལུང་དེ་ལ་ནང་འགལ་ལ་སོགས་པའི་སྐྱོན་མེད་པ་ཅིག་དགོས་སམ། སྐྱོན་ཡོད་ཀྱང་རུང་ཞེས་བློ་རྣམ་དག་གིས་བརྟག་དཔྱད་ཞིབ་ཏུ་མཛོད་ལ་བསྟན་པ་འཁྲུག་པར་མ་བྱེད་ཅིག །དཀྲུག་ཏུ་འཕངས་པ་ཡིན་ནོ། །རྣམ་དག་རིགས་པའི་སྒྲོན་མེ་དང་བྲལ་བས། །ལུང་དོན་དངོས་པོ་སྣ་ཚོགས་ཚོལ་བ་ལ། །འོལ་ཚོད་ཙམ་གྱིས་ལག་ནོམ་བྱེད་པ་རྣམས། །ལོང་བའི་རྣམ་ཐར་སྐྱོང་བ་མ་ལགས་སམ། །གཞན་ཡང༌། མཆོད་པའི་ས་གཞི་སེར་འབྱམ་དང༌། ནག་འབྱམ་དུ་བྱེད་པའི་ཤེས་བྱེད་རྣམ་དག་གང་ཡིན། གལ་ཏེ་དེ་དག་གི་དཔངས་ཚད་ནས་རེ་རེར་བཤད་པའི་ཕྱིར་རོ་ཞེ་ན། དེ་དཔངས་ཚད་ཀྱིས་ངེས་པ་སྟོན་པའི་སྐབས་ཡིན་ནམ། ཁ་དོག་གི་ངེས་པ་སྟོན་པའི་སྐབས་ཡིན་ནམ། རྒྱུའི་ངེས་པ་སྟོན་པའི་སྐབས་ལ་སོགས་པ་སྐབས་མང་པོ་ཡོད་པ་ལས་དེ་གང་གི་སྐབས་ཡིན་མིན་ལེགས་པར་ཞིབ་ཏུ་དགོངས་པར་ཞུ། ཇི་ལྟར་དགེ་བའི་བཤེས་གཉེན་དག་ལ་ཡང༌། ཆོས་འཆད་པའི་སྐབས་དང༌། ནང་དུ་ཡང་དག་འཇོག་གི་སྐབས་དང༌། ཞལ་ཟས་གསོལ་བའི་སྐབས་དང༌། ཕྱག་མཆོད་བསྐོར་བ་ལ་སོགས་པའི་སྐབས་དང༌། ། རྩ་ཆུ་འདོར་བ་ལ་སོགས་པའི་སྐབས་མང་པོ་ཡོད་པ་བཞིན་ནོ། །དེ་བཞིན་དུ། འདིར་ཡང་ཚོན་གྱི་རྒྱུ་སྟོན་པའི་སྐབས་ནི་དབང་ལེའུ་ཚིགས་བཅད་ཞེ་གཉིས་པར། རྡོ་རྗེ་སོགས་དང༌། རིན་ཆེན་ལྔ་དང༌། ཞེས་སོགས་འགྲེལ་པ་དང་བཅས་པས་བསྟན་པ་སྟེ། ཁ་དོག་གི་ངེས་པ་ནི། ཞེ་གསུམ་པར། ཤར་དུ་དཔལ་ལྡན་ཞེས་པ་ལ་སོགས་པ་འགྲེལ་པ་དང་བཅས་པ་བསྟན་ཅིང༌། དཔངས་ཚད་ཀྱི་ངེས་པ་ནི། ལྔ་བཅུ་རྩ་གཅིག་པར། ནག་པོ་ལ་སོགས་རྐང་པ་ཞེས་པ་ལ་སོགས་པ་འགྲེལ་པ་དང་བཅས་པས་བསྟན་པའི་མཐར་རྡོ་རྗེ་ཕྲེང་བའི་དང་པོ་དང་ཐ་མར་ཟླུམ་སྐོར་བཀོད་ནས། དེའི་ཕྱི་རོལ་ཏུ་འོད་ཟེར་ལྔའི་རང་བཞིན་འབར་བ་བལྟ་བར་བྱ་སྟེ། དེས་དཀྱིལ་འཁོར་གྲུབ་བོ་ཞེས་པ་ཡན་ཆད་ཀྱིས་ཁ་དོག་གི་ངེས་པ་དང༌། དཔངས་ཀྱི་ངེས་པ་ལ་སོགས་པ་རྫོགས་ནས་དེ་མ་ཐག་ཏུ་མཆོད་པའི་རྫས་རྣམས་ཇི་ལྟར་མཛེས་པར་བྱའོ། །ཞེས་གསུངས་པའི་
@
ཕྱིར། ངེས་པ་ཅན་གྱི་སྐབས་དང་ངེས་པ་མེད་པའི་སྐབས་ཀྱི་ཁྱད་པར་ཡང་རིག་པར་བྱའོ། །མཆོད་པའི་ས་ལ་ནས་གཅིག་ཏུ་བཤད་པ་ནི་དཔངས་ཚད་གྱི་ངེས་པ་སྟོན་པའི་སྐབས་ཡིན་གྱི་ཁ་དོག་གི་ངེས་པ་སྟོན་པའི་སྐབས་ཀྱང་མ་ཡིན་ལ་རྒྱུའི་ངེས་པ་སྟོན་པའི་སྐབས་ཀྱང་མ་ཡིན་ནོ། ། དེའི་ཕྱིར་དུས་འཁོར་བར་ཁས་འཆེ་བ་རྣམས་ཀྱི་སྐབས་སོ་སོ་དེ་དག་མ་འཆོལ་བར་སྐབས་ཇི་ལྟ་བ་བཞིན་དུ་འཆད་པ་ཤིན་ཏུ་གལ་ཆེ་བ་ཡིན་ནོ། །གལ་ཏེ་སྐབས་ངོས་མ་ཟིན་ཅིང་སྐབས་འཆོལ་བ་ལ་བརྟེན་ནས་ལོག་པར་བཤད་ན། བསྟན་པ་གསལ་བར་བྱས་པ་མ་ཡིན་གྱི་བསྟན་པ་ཉམས་པར་བྱས་པ་ཡིན་ནོ། ། གཞན་ཡང༌། མཆོད་པའི་ས་གཞི་སེར་འབྱམ་དང༌། ནག་འབྱམ་དང༌། སྔོ་ལྗང་ལ་སོགས་པ་ཁ་དོག་ཕྱོགས་གཅིག་པར་འདོད་པ་རྣམས་ལ་འདི་སྐད་དྲི་བར་བྱའོ། །མཆོད་པའི་རྫས་རྣམས་གནས་པའི་ས་གཞི་དང༌། རྟ་བབས་རྣམས་གནས་པའི་ས་གཞིའི་ཁ་དོག་གཅིག་གམ་མི་གཅིག །མི་གཅིག་ན་རྒྱུ་མཚན་བསྟན་དགོས་སོ། །གཅིག་ན་ཐུགས་དཀྱིལ་ཙམ་བཞེངས་པའི་ཚེ་ཡང་མཆོད་རྫས་དང་རྟ་བབས་ཀྱི་འོག་གཞི་ཁ་དོག་གཅིག་དགོས་པས་དེའི་ཚེ་ཡང་དེ་དག་སེར་འབྱམ་དང༌། ནག་འབྱམ་དང༌། སྔོ་ལྗང་ལ་སོགས་ཁ་དོག་ཕྱོགས་གཅིག་པར་བྱེད་དམ་ཅི། གལ་ཏེ་བྱེད་ནས་གསུང་གི་རྟ་བབས་འོག་གཞི་ཡང༌། སེར་འབྱམ་དང༌། ནག་འབྱམ་དང༌། སྔོ་ལྗང་ལ་སོགས་ཁ་དོག་ཕྱོགས་གཅིག་པར་ཧ་ཅང་ཐལ་བས་གནོད་པར་འགྱུར་རོ། །དོན་ལ་གནས་པ་ནི་འདི་ཡིན་ཏེ། བྲི་བྱ་ལ་རྟ་བབས་ཀྱི་འོག་ན་གང་ཡོད་དེའི་གཞི་ཕྱོགས་མདོག་ལ་སྣམ་བུ་གཞན་གྱི་སྟེང་ནས་མ་སྒྲིབ་ན། འོག་གཞི་ཕྱོགས་མདོག་གང་ཡིན་དེ་ཉིད་སྣང་བར་འགྱུར་ཏེ། སྒྲིབ་ན་ནི་སྒྲིབ་བྱེད་དེ་ཉིད་ཀྱི་ཁ་དོག་སྣང་བར་འགྱུར་རོ། ། སྒྲིབ་བྱེད་གང་ཡིན་ཞེ་ན། གསུང་དང་སྐུའི་རྟ་བབས་དཀར་པོ་ནི། འོག་གཞི་ཕྱོགས་མདོག་གི་སྟེང་ནས་སྒྲིབ་པ་སྟེ། ཐུགས་དང་གསུང་གི་རྟ་བབས་ཀྱི་བར་སྟོང་གང་ཡོད་ནས་སྣང་བའོ། །སྐུའི་རྟ་བབས་ཀྱི་སུམ་གཉིས་ཀྱི་འོག་གཞི་ནི། གཞི་ཕྱོགས་མདོག་ཚོན་གྱིས་ཡིན་ཞིང༌། སུམ་ཆ་རྩེ་མོའི་ཕྱོགས་ཀྱི་འོག་གཞི་ནི་སའི་འཁོར་ཡུག་དང༌། ཆུའི་
@
འཁོར་ཡུག་གི་ཕྱེད་ནང་མ་ཡིན་པའི་ཕྱིར། རྟ་བབས་ཀྱི་སྟོད་ཀྱི་ཆས་གང་བཀག་པ་དེའི་བར་བར་ནས་འོག་གཞིའི་མདོག་གང་ཡིན་དེའི་སྣང་བ་ཡིན་ནོ། །དེ་ན་བྲི་བྱ་ལ་རྟ་བབས་འོག་གཞི་ལ་བསྒྱེལ་བའི་དབང་དུ་བྱས་ནས། བར་བར་གྱི་ཁ་དོག་གང་དུ་ཐོབ་ཅེས་དྲིས་པའི་ལན་དུ། རྟ་བབས་གྱེན་དུ་སླང་བའི་དབང་དུ་བྱས་ནས་ནམ་མཁའི་ཁ་དོག་ཏུ་ཐོབ་ཅེས་ཟེར་བ་ཡང་མ་འབྲེལ་བ་ཡིན་ཏེ། དེས་དེའི་ལན་གྱི་གོ་ཆོད་དམ། མི་ཆོད་ཐུགས་བསམ་ཞིབ་ཏུ་ཐོང་ཞིང༌། ཤིན་ཏུ་རྣམ་པར་དག་པའི་ལུང་རིགས་མན་ངག་རྣམས་ལ། ལེགས་པར་སྦྱངས་པ་མཐར་ཕྱིན་པའི་རྟོན་པ་བཞི་ལྡན་དག་ལ་དྲི་ས་གདའ་ནའང་དྲིས་ལ། བསྟན་པ་རིན་པོ་ཆེ་ལ་གཅེས་སྤྲས་ཆེན་པོ་མཛད་པར་ཞུ་ཞིབ་པོར་ན། སྐུ་གསུང་ཐུགས་ཀྱི་སྣམ་བུ་རྣམས་ཀྱི་འོག་གཞི་དང༌། བདེ་ཆེན་འཁོར་ལོའི་འོག་གཞི་ཁ་དོག་གཅིག་གམ། མི་གཅིག་མི་གཅིག་ན་རྒྱུ་མཚན་གསུང་དགོས་སོ། །གཅིག་ན་དེ་ཡང༌། སེར་འབྱམ་དང༌། ནག་འབྱམ་དང༌། སྔོ་འབྱམ་ལ་སོགས་པ་ཁ་དོག་གཅིག་པ་ཉིད་དུ་གྲུབ་བོ། །དེ་ལྟ་ན་འོག་གཞི་ཕྱོགས་མདོག་མི་སྲིད་པར་འགྱུར་ཞིང་དེ་འདོད་ན། རྡོ་རྗེ་ཅན་གྱི་ཞལ་གྱི་དབྱེ་བས་ཞེས་སོགས་དང༌། དེ་བཞིན་གཤེགས་པའི་ཁ་དོག་གི་དབྱེ་བས་ཐམས་ཅད་དུ་རྡུལ་ཚོན་གྱི་སའོ། །ཞེས་དྲངས་པའི་ལུང་གསལ་པོ་མང་པོ་དེ་རྣམས་གང་ལ་ཇི་ལྟར་བཤད་པར་བགྱི། ཆོས་ཀྱི་འཁོར་ལོ་བུམ་པ་ཆེ། །རྔ་བོ་ཆེ་དང་བྱང་ཆུབ་ཤིང༌། །དེ་བཞིན་ཡིད་བཞིན་ནོར་བུ་སོགས། ། ཞེས་པ་བརྒྱད་པོ་དེ་དང་ཕྱག་མཚན་དགོད་པའི་སྐབས་སུ་ཕྱག་མཚན་རྣམས་ཕྱོགས་མདོག་ཡིན་པ་ལ་དགོངས་སོ་ཞེ་ན། དེ་རྣམས་ཕྱོགས་མདོག་ཡིན་ཡང་འོག་གཞི་མ་ཡིན་པས་རྡུལ་ཚོན་གྱི་ས་མ་ཡིན་ནོ། །དེས་ན་འོག་གཞི་རྡུལ་ཚོན་གྱི་སའི་ཁ་དོག་དྲིས་པའི་ལན་དུ། དེ་རྣམས་རིགས་སམ་མི་རིགས་ལེགས་པར་དགོངས་པར་ཞུ། བདག་ནི་ཚེ་རབས་ཐམས་ཅད་དུ། །བསྟན་པ་གསལ་བར་བྱེད་གྱུར་ཅིག ། བསྟན་པ་གསལ་བར་མ་ནུས་ནའང༌། །
@
བསྟན་པ་འཁྲུག་པར་མ་གྱུར་ཅིག །ཞེས་པ་བདེན་པ་གཉིས་ཀྱིས་བསྡུས་པའི་དཀྱིལ་འཁོར་གྱི་དབྱེ་བ་ངེས་པ་ལས། ཚོན་གྱིས་གཏན་ལ་དབབ་པ་འདི་ཡང༌། རྟོན་པ་བཞི་ལྡན་གྱིས་སྦྱར་བའོ།།  །།མངྒ་ལཾ། བྷ་ཝནྟུ། བཀྲ་ཤིས་པར་གྱུར་ཅིག། །། (མ་དཔེ་ནི་འཛམ་ཐང་པར་མ་ཁོ་ན་ཡིན།)