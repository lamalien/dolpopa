@
༄༅། །སངས་རྒྱས་ཀྱི་སྐུའི་རབ་ཏུ་དབྱེ་བ་ཞེས་བྱ་བ་བཞུགས་སོ། །༄༅། །སངས་རྒྱས་བཅོམ་ལྡན་འདས་ཀྱི་སྐུ་དང་ཡེ་ཤེས་ངོ་མཚར་ཞིང་ཕུན་སུམ་ཚོགས་པ་ཤིན་ཏུ་རྨད་དུ་བྱུང་བ་ཆེན་པོ་ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །འདིར་སྨོན་ལམ་རྣམ་དག་རླབས་པོ་ཆེ་བཏབ་ནས། བདེན་པའི་སྟོབས་བརྗོད་པའི་སྐབས་སུ། སངས་རྒྱས་སྐུ་གཅིག་བརྙེས་པའི་བྱིན་རླབས་དང༌། །སངས་རྒྱས་སྐུ་གཉིས་བརྙེས་པའི་བྱིན་རླབས་དང༌། །སངས་རྒྱས་སྐུ་གསུམ་བརྙེས་པའི་བྱིན་རླབས་དང༌། །སངས་རྒྱས་སྐུ་བཞི་བརྙེས་པའི་བྱིན་རླབས་དང༌། །སངས་རྒྱས་སྐུ་ལྔ་བརྙེས་པའི་བྱིན་རླབས་དང༌། །སངས་རྒྱས་སྐུ་དྲུག་བརྙེས་པའི་བྱིན་རླབས་དང༌། །སངས་རྒྱས་སྐུ་བདུན་བརྙེས་པའི་བྱིན་རླབས་དང༌། །རྒྱལ་སྐུ་བཅོ་བརྒྱད་བརྙེས་པའི་བྱིན་རླབས་ཀྱིས། །སྨོན་ལམ་འདི་དག་ཅི་བཞིན་འགྲུབ་གྱུར་ཅིག །ཡེ་ཤེས་རྣམ་བཞི་བརྙེས་པའི་བྱིན་རླབས་དང༌། །ཡེ་ཤེས་རྣམ་ལྔ་བརྙེས་པའི་བྱིན་རླབས་དང༌། །ཡེ་ཤེས་རྣམ་དགུ་བརྙེས་པའི་བྱིན་རླབས་དང༌། །ཡེ་ཤེས་བཅུ་བཞི་བརྙེས་པའི་བྱིན་རླབས་ཀྱིས། །སྨོན་ལམ་འདི་དག་ཇི་བཞིན་འགྲུབ་གྱུར་ཅིག །ཅེས་པ་ལ། སངས་རྒྱས་སྐུ་གཅིག་བརྙེས་པའི་བྱིན་རླབས་ཞེས་པ་གཤིས་ལུགས་ཟབ་མོའི་སྐུ་གཅིག་ཏུ་ཟད་དེ་དོན་དམ་པའི་སྐུ་གཅིག་པུའོ། །དེ་ནི་མྱ་ངན་ལས་འདས་པ་བདེན་པ་གཅིག་པུ་ཞེས་པ་དང༌། ཆོས་ཀྱི་དབྱིངས་ལ་མ་གཏོགས་པ། །འདི་ལྟར་ཆོས་ཡོད་མ་ཡིན་ཏེ། །ཞེས་དང༌། གཅིག་པུ་སུ་མཁྲེགས་རྡོ་རྗེའི་བདག །ཅེས་སོགས་རྒྱ་ཆེར་གསུངས་པ་ལྟར། གཤིས་ལུགས་ལ་ཀུན་རྫོབ་ཐམས་ཅད་མ་གྲུབ་པས་གཟུགས་སྐུ་ཉིད་ཀྱང་མ་གྲུབ་ན། གཞན་ལྟ་ཅི་སྨོས། དོན་དམ་ཆོས་སྐུ་ནི་མ་གྲུབ་པ་མ་མཆིས་ཏེ། ཀུན་རྫོབ་ཀྱྀ་ཆོས་ཐམས་ཅད་ཀྱི་རྟེན་དུ་བཞུགས་ཤིང་རྟག་བརྟན་ཐེར་ཟུག་གཡུང་དྲུང་མི་འགྱུར་བར་ཡོངས་སུ་གྲུབ་ཅིང་ལྷུན་གྱིས་གྲུབ་པ་འདུས་མ་བྱས་ཀྱི་དབྱིངས་ཡིན་པའི་ཕྱིར། དེའི་
@
བྱིན་རླབས་ཀྱང་དོན་དམ་པའི་བྱིན་རླབས་མཁའ་ཁྱབ་བོ། །སྐུ་གཉིས་ནི། དོན་དམ་ཆོས་ཀྱི་སྐུ་དང༌། ཀུན་རྫོབ་གཟུགས་ཀྱི་སྐུ་སྟེ། ཆོས་སྐུ་དམ་པ་དང་གཟུགས་སྐུ་དམ་པའོ། །དེ་ཡང༌། བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་པོ་ཐོབ་པར་ཤོག །ཅེས་པའི་དོན་ནོ། །སྐུ་གསུམ་ནི། རབ་ཏུ་གྲགས་སོ། །སྐུ་བཞི་ནི། ངོ་བོ་ཉིད་དང༌། ཆོས་དང༌། ལོངས་སྤྱོད་རྫོགས་པ་དང༌། སྤྲུལ་པའི་སྐུ་སྟེ། འདིར་ལོངས་སྤྱོད་རྫོགས་པ་དང་སྤྲུལ་བའི་སྐུ་ལ་བདེན་གཉིས་རྣམ་དབྱེ་ཤེས་དགོས་ཏེ། སྐུ་ལྔ་ནི། དོན་དམ་བདེན་པ་ཉིད་རང་བྱུང་ཡེ་ཤེས་ལྔར་ཤེས་པའི་སྐུ་སྟེ། སངས་རྒྱས་སྐུ་ལྔའི་བདག་ཉིད་ཅན། །ཁྱབ་བདག་ཡེ་ཤེས་ལྔ་ཡི་བདག །ཅེས་གསུངས་པའི་དོན་ནོ། །དེ་ཡང༌། དོན་དམ་གྱི་སྤྲུལ་པ་དང༌། ལོངས་སྤྱོད་རྫོགས་པ་དང༌། ཆོས་དང༌། ངོ་བོ་ཉིད་སྐུ་སྟེ། དོན་དམ་སྐུ་བཞི་ལ་བདེ་བ་ཆེན་པོའི་སྐུ་བསྣན་པས་སྐུ་ལྔའོ། །སྐུ་དྲུག་ནི། དོན་དམ་གྱི་སྐུ་བཞི་དང༌། ཀུན་རྫོབ་ཀྱྀ་སྐུ་གཉིས་སོ། །སྐུ་བདུན་ནི། དོན་དམ་འདུས་མ་བྱས་ཀྱི་སྐུ་ལྔ་དང༌། ཀུན་རྫོབ་འདུས་བྱས་གཟུགས་ཀྱི་སྐུ་གཉིས་ཏེ། དེ་ལ་དང་པོ་རིམ་པ་ལྟར་འགོག་བདེན་གྱིས་བསྡུས་པའོ། །རྒྱལ་སྐུ་བཅོ་བརྒྱད་ནི། རྒྱལ་བ་སངས་རྒྱས་ཀྱི་སྐུ་བཅོ་བརྒྱད་དེ། དོན་དམ་གྱི་སྐུ་བཅུ་དྲུག་དང༌། ཀུན་རྫོབ་ཀྱི་སྐུ་གཉིས་སོ། །དེ་ལ་དང་པོ་བཅུ་དྲུག་ནི། འགྲེལ་ཆེན་དྲི་མ་མེད་པའི་འོད་དུ། དེ་ཉིད་གཅིག་པུ་སྐུའི་རབ་ཏུ་དབྱེ་བས་རྣམ་པ་བཅུ་དྲུག་སྲིད་[མེད་[མི་]སྲིད་པར་བཞུགས། ཞེས་པའོ། །ཕྱི་མ་གཉིས་ནི། རབ་ཏུ་གྲགས་ཏེ་ཀུན་རྫོབ་ཀྱི་སྤྲུལ་སྐུ་དང༌། ལོངས་སྤྱོད་རྫོགས་སྐུའོ། །ཡེ་ཤེས་རྣམ་བཞི་ཞེས་པ་ནི། གཞན་བྱུང་ཡེ་ཤེས་འདུས་བྱས་ཀྱི་ཡེ་ཤེས་བཞི་སྟེ། ཡང་དག་ཡེ་ཤེས་ལམ་བདེན་གྱི་ཡེ་ཤེས་ལས་ཕྱེ་བའི་མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོགས་པ་དང༌། བྱ་བ་གྲུབ་པའི་ཡེ་ཤེས་སོ། །འདི་བཞི་ནི་ཕྱིན་ཅི་མ་ལོག་པའི་ཡོངས་གྲུབ་ཏུ་གདགས་སོ། །ཡེ་ཤེས་རྣམ་ལྔ་ཞེས་པ་ནི། དོན་དམ་འགོག་བདེན་འདུས་མ་བྱས་ཀྱི་ཡེ་ཤེས་རྣམ་ལྔ་སྟེ། དེ་བཞིན་ཉིད་དང་འགྱུར་བ་མེད་པའི་ཡོངས་གྲུབ་བོ། །ཡེ་ཤེས་རྣམ་དགུ་ཞེས་པ་ནི། དོན་དམ་འགོག་བདེན་གྱི་ཡེ་ཤེས་ལྔ་དང༌། ཀུན་རྫོབ་
@
ལམ་བདེན་གྱི་ཡེ་ཤེས་བཞིའོ། །ཡེ་ཤེས་བཅུ་བཞི་ཞེས་པ་ནི། དོན་དམ་གྱི་ཡེ་ཤེས་ལྔ་ལ། ཐབས་དང་ཤེས་རབ་ཀྱི་དབྱེ་བས་ཡེ་ཤེས་བཅུ་སྟེ། དོན་དམ་གྱི་ཕུང་པོ་ལྔ་དང་ཁམས་ལྔའོ། །དེ་ལ་དགོངས་ནས། ཤེས་བཅུ་རྣམ་དག་བདག་ཉིད་ཅན། །ཤེས་བཅུ་རྣམ་དག་འཆང་བ་པོ། །ཞེས་གསུངས་པའོ། །དེའི་སྟེང་དུ་གཞན་བྱུང་ཡེ་ཤེས་བཞི་བསྣན་པས་བཅུ་བཞིའོ། །དེ་ལ་གཞན་བྱུང་ཡེ་ཤེས་བཞི་ནི། སངས་རྒྱས་ཀྱི་སའི་མདོ་དང༌། དབུ་མ་ཆེན་པོ་མདོ་སྡེའི་རྒྱན་ལ་སོགས་པར་གསུངས་ཤིང༌། རང་བྱུང་ཡེ་ཤེས་ལྔ་ནི། གསང་སྔགས་ཟབ་མོ་རྣམས་སུ་གསུངས་ལ། ཡེ་ཤེས་བཅུའམ། ཤེས་པ་བཅུ་པོ་དོན་དམ་པའི་མཚན་བརྗོད་དུ་གསུངས་པ་ནི། འཕགས་པ་རྡོ་རྗེའི་སྙིང་པོས། དོན་དམ་པའི་ཕུང་པོ་ལྔ་དང༌། ཁམས་ལྔ་ལ་བཤད་དོ། །དེ་ལྟར་སྐུ་དང་ཡེ་ཤེས་རྣམས་ལ་བདེན་པ་གཉིས་སུ་དབྱེ་བ་དང༌། ཆོས་ཉིད་དང་ཆོས་ཅན་དུ་དབྱེ་བ་དང༌། འདུས་མ་བྱས་དང་འདུས་བྱས་སུ་དབྱེ་བ་དང༌། རྟག་མི་རྟག་ཏུ་དབྱེ་བ་དང༌། རང་བཞིན་དང་བཅོས་མར་དབྱེ་བ་དང༌། གཉུག་མ་དང་གློ་བུར་བར་དབྱེ་བ་དང༌། རྟེན་འབྲེལ་ལས་འདས་མ་འདས་སུ་དབྱེ་བ་དང༌། སྐད་ཅིག་ལས་འདས་མ་འདས་སུ་དབྱེ་བ་དང༌། འགོག་བདེན་དང་ལམ་བདེན་དུ་དབྱེ་བ་དང༌། དེ་བཞིན་ཉིད་དང་ཡང་དག་ཡེ་ཤེས་སུ་དབྱེ་བ་དང༌། འགྱུར་བ་མེད་པའི་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་ཏུ་དབྱེ་བ་དང༌། རང་བྱུང་དང་གཞན་བྱུང་དུ་དབྱེ་བ་ལ་སོགས་པ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་རྫོགས་ལྡན་གྱི་ལུགས་བཞིན་དུ་སེམས་ཅན་ཐམས་ཅད་ཀྱིས་རྟོགས་པར་གྱུར་ཅིག །ཅེས་པ་འདི་ཡང་རྒྱལ་ཁམས་པ་རྟོན་པ་བཞི་ལྡན་གྱིས་སྨྲས་པ་སྟེ། བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།སརྦ་མངྒ་ལཾ། བྷ་ཝནྟུ།(མ་དཔེ་ནི་འཛམ་ཐང་པར་མ་ཁོ་ན་ཡིན།)